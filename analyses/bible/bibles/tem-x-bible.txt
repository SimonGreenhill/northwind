# language_name:        Themne
# closest ISO 639-3:    tem
# ISO_15924:            Latn
# year_short:           
# year_long:            
# vernacular_title:     
# english_title:        The New Testament in Themne
# URL:                  http://www.bible.is/TEMBSL/Mark/1/D
# copyright_short:      © The Bible Society in Sierra Leone
# copyright_long:       
# notes:                
40001001	Ȧkȧfȧ ka rȧkom ra Yisɔs Krayst ɔWan ka Debid , ɔwan ka Ebraham , ki ake .
40001002	Ebrahamȧŋ ɔ kom Aysakȧŋ , Aysak ɔ kom Yekɔbȧŋ , Yekɔb ɔ kom Yudasȧŋ yi aŋwɔnt ŋɔŋ aruni .
40001003	Yudasȧŋ ɔ kom Ferɛs yi Sara ka Temar ; Ferɛsȧŋ ɔ kom Hɛsrɔn ; ka Hɛsrɔnȧŋ ɔ kom Aram ;
40001004	Eramȧŋ ɔ kom Aminadab ; ka Aminadabȧŋ ɔ kom Nesɔn ; ka Nesɔnȧŋ ɔ kom Salmɔn ;
40001005	ɔwa Salmɔnȧŋ ɔ kom Bowas ka Rehab ; ka Bowasȧŋ ɔ kom Obɛd ka Ruth ; ka Obɛdȧŋ ɔ kom Yɛsi ;
40001006	Yɛsiȧŋ ɔ kom Debidȧŋ ɔbȧy ; ka Debid ɔbȧy ɔ kom Sɔlɔmɔn ka ɔrani ka Urayas ;
40001007	Sɔlɔmɔnȧŋ ɔ kom Rihoboam ; ka Rihoboamȧŋ ɔ kom Abaya ; ka Abayaŋ ɔ kom Asa ;
40001008	Asaŋ ɔ kom Yehosafat ; ka Yehosafatȧŋ ɔ kom Yoram ; ka Yoramȧŋ ɔ kom Osaya ;
40001009	ka Osayaŋ ɔ kom Yotham ; ka Yothamȧŋ ɔ kom Ehas ; ka Ehasȧŋ ɔ kom Hɛsikaya ;
40001010	ka Hɛsikayaŋ ɔ kom Manasɛ ; ka Manasɛŋ ɔ kom Emɔs ; ka Amanȧŋ ɔ kom Yosaya ;
40001011	ka Yosayaŋ ɔ kom Yɛkonaya , yi aŋwɔnt ŋɔŋ aruni ka ȧŋlɔkɔ a kera ŋa ro Babilɔn .
40001012	Kǝdarǝŋ ka ma a kera ŋa ro Babilɔn-e , Yɛkonayaŋ ɔ kom Salathiyɛl ; ka Salathiɛlȧŋ ɔ kom Sirɔbabɛl ;
40001013	ka Sirɔbabɛlȧŋ ɔ kom Abiud ; ka Abiudȧŋ ɔ kom Ilayakim ; ka Ilayakimȧŋ ɔ kom Asɔr ;
40001014	ka Asɔr ɔ kom Sedɔk ; ka Sedɔkȧŋ ɔ kom Akim ; ka Akimȧŋ ɔ kom Ilayud ;
40001015	ka Ilayudȧŋ ɔ kom Ɛliyesar ; ka Ɛliyesarȧŋ ɔ kom Mȧthan ; ka Mȧthanȧŋ ɔ kom Yekɔb ;
40001016	ka Yekɔbȧŋ ɔ kom Yosɛf ɔwos ka Meri ɔwe kom Yisɔsȧŋ , ɔwe a bont Krayst .
40001017	Ɔwa takomra bɛ kǝtǝp ka Ebraham haŋ ka Debid tǝ yi tǝkomra tɔfɔt tanlɛ ; ɔwa kǝtǝp ka Debid haŋ ka kakera ŋa ro Babilɔn tǝ yi tǝkomra tɔfɔt tanlɛ ; ɔwa kǝtǝp ka kakera ŋa ro Babilɔn haŋ ka Kraist-e , tǝ yi tǝkomra tɔfɔt tanlɛ .
40001018	Ɔwa kakom ka Yisɔs kǝ yi yaŋ ; ma Yosɛf ɔ po fath Meriȧŋ ɔkara ka Yisɔs , yeŋka aŋ yiranɛ-e , a fir kǝpa ɔ yi ukor ka ɔYina mǝsǝm .
40001019	Kɛrɛ Yosɛfȧŋ ɔwos kɔŋ-e , ma ɔ yi wuni lompi-e , ɔ yema hɛ wɔŋȧ kɔ mǝlap-e , ɔ nanɛ tǝ kǝter kɔ sɔy .
40001020	Kɛrɛ ma ɔ tȧmtȧmnɛ mȧtȧy ame-e , kǝla , ɔmaleka ka ɔMarki ɔ tɔrinɛ ro ŋɔŋ rǝ mǝrei , kɔ pa , Yosɛf , munɔ ɔwan ka Debid , te nesa tǝ kǝba ro mu Meriȧŋ , ɔrani ka mu-e , kotȧy-e ɔ yi ukor ka ɔYina mǝsǝm .
40001021	Ɔ tǝ kom wath uruni . Ɔwa mǝ yi tǝ kǝbont kɔ ŋes Yisɔs , kotȧy-e kɔnɔ mǝ kisis aŋfǝm ŋɔŋ ka ɛhakɛ yaŋ .
40001022	Ȧte bɛ tǝ yɔnɛ kȧmȧ ȧrim ra ɔMarki rǝ lasǝr ka tapa ta aŋnabi-e , kepa
40001023	Kǝla , ufanɛ ɔ tǝ gbasi kor , Ɔ tǝ kom wath uruni , Ɔwa a tǝ bont kɔ ŋes , Imanuɛl , ( aŋa a tepa kǝpa Kuruȧŋ ɔ yi dɛ yi saŋ ) .
40001024	Ɔwa ma Yosɛf ɔ thǝmɛ ka mȧrey mɔŋ-e , ɔ yɔ mɔ mǝ ɔmaleka ka ɔMarki ɔ yamari kɔ , kɔ gbasi ɔrani kɔŋ ro seth kɔŋ .
40001025	Kɛrɛ ɔ tɛ hɛ kɔ haŋ ɔ po kom ɔwan kɔŋ uruni utɔtɔkɔ . Ka a bont kɔ ŋes Yisɔs .
40002001	Ɔwa ma a kom Yisɔsȧŋ ro Bɛthlihɛm ȧke ro Yudia ka mȧrey ma Hɛrɔd ɔbay-e , kǝla , afǝm atempi aŋ der ro Yerusalɛm kǝyɛfȧ ro thɔrɔŋ ,
40002002	kaŋ pa , Kɔn-a ɔwe a kom ubȧy ka aŋYuda-a ? kotȧy-e sǝ po nənk akɔs kɔŋ ro thɔrɔŋ , ɔwa sǝ der tǝ kǝbatho kɔ .
40002003	Ma Herodȧŋ ɔbȧy ɔ tǝl ti-e , pǝ sɔmpa kɔ yi aŋfǝm bɛ ro Yerusalɛm .
40002004	kɔ thoŋkla aŋfode ȧbana yi aŋkarmɔkɔ ŋa aŋfǝme , ɔ yifǝth ŋa ta ro a yi tǝ kǝkom ɔKrayst .
40002005	kaŋ pa ro ŋɔŋ , Ro Bɛthlihɛm ȧke ka ȧŋthɔf ŋa ro Yudia ; kotȧy-e yaŋ ɔnȧbi ɔ gbal kǝpa ,
40002006	Munɔ Bɛthlihɛm , ka ȧŋthɔf ŋa Yuda , Mǝ yi hɛ ulɔl pǝthas aŋkərbomp ŋa aŋ Yuda ; kotȧy-e ugbǝkȧ ɔ tǝwur ro mu Ɔwe mǝ yi ɔbumǝr ka aŋfǝm a mi aŋIsrɛl .
40002007	Ka Herodȧŋ ɔ tela aŋfǝm atempi sɔy , kɔ yifǝth ŋa finɔ ta ȧŋlɔkɔ aŋa akɔs kǝ tɔrinɛ .
40002008	kɔ som ŋa ro Bɛthlihɛm , kɔ pa , Kɔnɛ nu , thɛns ɔfinɔ ta ɔwath . Bepi nǝ po fir kɔ-e , de nu tɔri mi , kȧmȧ minɛ sɔ i gbǝli kɔ bȧtho kɔ .
40002009	Maŋ po tǝla ɔbay-e , aŋ kɔnɛ ro Bɛthlihɛm , ka akɔs ȧke aŋ nənk ro thɔrɔŋ kǝ tǝma ŋa kǝdi haŋ kǝ re tǝma rokɔm ka ɔdɛr ro ɔwath ɔ yi .
40002010	Maŋ nənk akɔs-e , aŋ selanɛ mǝbɔnɛ mǝbana .
40002011	Maŋ po wɔŋ ka ȧŋseth-e , aŋ nənk ɔwath yi ɔkara kɔŋ Meriȧŋ , kaŋ gbǝpsa , aŋ bȧtho kɔ . Ɔwa maŋ po kanthi ɛbɛnɛnɛ yaŋ-e , aŋ sɔŋ kɔ ɛboya ; mǝbɔŋɔ-o , agboŋgbo-o yi aŋma .
40002012	Ɔwa , ma Kuruȧŋ ɔ maŋ ŋa rǝ mǝrei kȧmȧ aŋ te kȧlanɛ ka Herod-e , aŋ kȧlanɛ ka ȧŋthɔf ŋaŋ rǝ roŋ dǝlɔm .
40002013	Ɔwa maŋ po kɔnɛ-e , kǝla , umȧleka ka ɔMarki ɔ tɔrinɛ ka Yosɛf rǝ mǝrei , ɔ pa , Yokanɛ mǝ gbasi ɔwath yi ɔkara kɔŋ , mǝ gbukɛ mǝ kɔ ro Iyipt , kȧmȧ mǝ yi ri haŋ i kanɛ mu ; kotȧy-e Herodȧŋ ɔ tǝ thɛns tǝ kǝdif ɔwath .
40002014	kɔ yokanɛ , ɔ gbasi ɔwath yi ɔkara kɔŋ ka tȧtȧk , ɔ kɔnɛ ro Iyipt .
40002015	kɔ yi ri haŋ rafi ra Hɛrɔd ; kȧmȧ ȧrim ra ɔMarki rǝ lasǝr ara ɔ pa ka kasǝŋ ka ɔnȧbi , I po tela ɔwan kȧmi tǝ kǝwur ro Iyipt .
40002016	Herodȧŋ , ma ɔ nənk kǝpa aŋfǝm atempi aŋ po pǝŋis kɔ-e , ɔ bansȧ haŋ , kɔ som afǝm tǝ kǝdifǝth aŋfɛth aruni bɛ ro Bɛthlihɛm yi ka mȧgbȧp mati bɛ , aŋfɛth aŋa bȧk tǝren tǝrǝŋ yi aŋa te tha bekȧ yi-e , mɔ mǝ ȧŋlɔkɔ aŋ yi aŋa ɔ gbɛlɛŋ aŋfǝm atempi .
40002017	Ka ȧŋlɔkɔ ŋati ȧrim ra Yɛrimaya ɔnȧbi rǝ lasǝr , ara pa ,
40002018	A tǝla rim ro Rama , Kǝbok yi rǝbora rǝbana . Retɛl ɔ bok ta aŋwuth ŋɔŋ ; Ɔ selɔ hɛ a thɔnthɔ kɔ , pǝkasifɛ aŋ yi hɛ sɔ .
40002019	Kɛrɛ ma Herodȧŋ ɔ fi-e , umalek ka ɔMarki ɔ tɔrinɛ ka Yosɛf ro Iyipt rǝ mǝrey ,
40002020	kɔ pa , Yokanɛ mǝ gbasi ɔwath yi ɔkara kɔŋ , mǝ kȧlanɛ ka ȧŋthɔf ŋa Isrɛl , kotȧy-e aŋfǝm aŋa thɛns tǝ kǝdif ɔwath-e aŋ po fi thɔŋ .
40002021	Kɔ yokanɛ ɔ gbasi ɔwath yi ɔkara kɔŋ-e , kɔ der ka ȧŋthɔf ŋa Isrɛl .
40002022	Kɛrɛ ma ɔ tǝl kǝpa Arkiliyɔsȧŋ ɔ sara ka aŋni ŋa ɔkas kɔŋ Herod-e , ɔ nesa tǝ kǝkɔ ri . Ɔwa ma Kuru ɔ maŋ kɔ rǝ mǝrey-e , ɔ kɔnɛ ka mȧgbȧp ma ro Kalili .
40002023	kɔ der , ɔ yirȧ ka kȧpet ȧke ma tela Nasarɛth ; kȧmȧ ȧrim ra ɔnȧbi rǝ lasǝr ara pa , A ba kǝbont kɔ uNasarɛth .
40003001	Ka mȧrey mati Yɔnȧŋ ɔBaftays ɔ wur gbafǝth , kɔ tamǝs ka aŋwula ŋa ro Yudia , ɔ pa ,
40003002	Thupi nu , kotȧy-e rȧbȧy ra ro riyana rǝ po fat .
40003003	kotȧy-e ta ɔwe ɔnȧbi Aysayaŋ ɔ fɔf ma ɔ pa , Ȧrim ra ukin ɔwe gbelegbele ro wula , ɔ pa , Bɛnɛnɛ nu aroŋ da ɔMarki , Lompǝs nu asoŋ tɔŋ .
40003004	Yɔnȧŋ ɔ wɔŋ ruma ra aŋfon ŋa ȧyɔkmɛ , ɔwa ɔ senɛ ȧthɛbɛŋ ŋa areka . Ɛdi yɔŋ ɛ yi ɛlama yi rǝmai .
40003005	Ȧŋlɔkɔ ŋati afǝm agbȧthi aŋ kɔ ro ŋɔŋ kǝwur ro Yerusalɛm yi ro Yudia bɛ , yi ka aŋgbaŋ bɛ aŋa fatǝr ro Yɔrdan .
40003006	kɔ baftays ŋa ro Yɔrdan maŋ gbithanɛ ɛhakɛ yaŋ .
40003007	Kɛrɛ ma ɔ nənk aFaresi yi aSadusi agbȧthi aŋ der kȧmȧ ɔ baftays ŋa , ɔ pa ro ŋaŋ , Naŋ , na rȧkomra ra ɛgbɔrɔ , kanɛ maŋ nu tǝ kǝgbukɛ rabaŋ ara mǝ der-e ?
40003008	Tiyȧŋ kȧrȧ nu mǝkomi mǝbeki ta kǝthupi .
40003009	Ɔwa te nu nanɛ ka ɛmerȧ ɛ nu kǝpa , Sǝ ba Ebraham ta ɔkas kȧsu ; kotȧy-e i kanɛ nu Kuruȧŋ ɔ gbǝli yokas awuth ta Ebraham ka masar ame .
40003010	Ɔwa ka-ake a po thɔ bot kabap ka aŋthǝŋk ŋa ɛyint . Tiyȧŋ , ŋǝnt o ŋǝnt aŋa mǝ te wur mǝkomi mǝfinɔ-e , a tǝ tap ŋi , a tǝ fitha ŋi ro nȧnt .
40003011	Minɛŋ yathi , i baftays nu yi mȧnt ka kǝthupi , kɛrɛ ɔwe mǝ der kǝdarǝŋ kȧmi kɔnɔ thasi mi afɔsɔ . I bek hɛ tǝ kǝwop ɛkɔftha yɔŋ . Ɔ tǝ baftays nu yi ɔYina mǝsǝm yi nȧnt .
40003012	Aŋfuŋa ŋɔŋ aŋ yi ka kȧta kɔŋ , ɔ tǝ gbǝl aŋgbethe ŋɔŋ gbǝraŋ , ɔwa ɔ tǝ thoŋkla apǝla pɔŋ ro fuŋk , kɛrɛ ɛfuk-e , ɔ tǝ thɔi yi rǝ nȧnt nǝte dimsɛ .
40003013	Ȧŋlɔkɔ ŋati Yisɔsȧŋ ɔ wur ro Kalili , ɔ der ro Yɔrdan ka Yɔn , kȧmȧ ɔ baftays kɔ .
40003014	Kɛrɛ Yɔnȧŋ ɔ yema bɛnt kɔ , ɔ pa , Pǝ mar munɔ mǝ baftays mi , kɛrɛ mǝ der ro mi-i ?
40003015	Ka Yisɔsȧŋ ɔ pa ro ŋɔŋ , Ta pǝ yi yaŋ ka-ake , kotȧy-e ya pǝ mar sǝ lasǝr mȧlompi bɛ . Kɔ selɔ ɔ baftays kɔ .
40003016	Ma a po baftays Yisɔs-e , ɔlɛmp wati ɔ wur ro mȧnt ; ka ȧkȧriyana kǝ kanthɛ , kɔ nənk ɔYina ka Kuru ɔ thor mɔ kǝpǝrǝm ɔ thorǝr kɔ ,
40003017	ka rim rǝ wur ka Kuru , rǝ pa , Ɔwe-e , kɔnɔ yi ɔWan kȧmi ubɔthǝr , ka ɔwe i ba mǝbɔnɛ .
40004001	Ȧŋlɔkɔ ŋati ɔYina ɔ kera Yisɔsȧŋ ro wula kȧmȧ Sethani ɔ gbɔns kɔ .
40004002	Ma ɔ po wop asum mǝrei tǝgba tǝrǝŋ pali gbɛsȧŋ , dor rǝ wop kɔ .
40004003	Ka ɔgbɔns ɔ bek-e , ɔ pa ro ŋɔŋ , Bepi munɔ yi ɔWan ka Kuru-e , yamari kȧmȧ masar ame mǝ sǝkɛ tǝbo .
40004004	Kɛrɛ Yisɔs ɔ pa , A po gbal kǝpa , Wuni ɔ ŋesǝm hɛ rǝ kǝbo gbo son , kɛrɛ rǝ rim o rim ara wur ka kasǝŋ ka Kuru .
40004005	Ka Sethaniȧŋ ɔ kera kɔ ka kȧpet kǝsǝm , kɔ tǝmǝr kɔ rokɔm ka ȧŋseth ŋa Kuru , ɔ pa ro ŋɔŋ ,
40004006	Bepi mǝ yi ɔWan ka Kuru-e , tǝlpɛ roratha , kotȧy-e a po gbal kǝpa , Ɔ tǝ yamari aŋmȧleka ŋɔŋ ta ȧtȧ mu , Ɔwa aŋ tǝ kɛkǝr mu ka mȧta maŋ Ta thani mǝ gbuŋanɛ akatǝk ka mu rǝ ȧsar .
40004007	Yisɔs ɔ pa ro ŋɔŋ , A po sɔ gbal kǝpa , Te mɛmǝr ɔMarki ɔKuru ka mu .
40004008	Ka Sethaniȧŋ ɔ kera kɔ sɔ ka kǝteŋ kǝbɔli rǝkɔm , kɔ tɔri kɔ tabȧy bɛ ta ȧdȧru , yi ɛyiki yati .
40004009	kɔ pa ro ŋɔŋ , I ti sɔŋ mu mayɛt ame bɛ-e bepi mǝ gbǝpsa , ɔwa mǝ bȧtho mi .
40004010	Ka Yisɔs ɔ pa ro ŋɔŋ , Sethani , sək mi rȧŋ ! kotȧy-e a po gbal kǝpa , Mǝ yi tǝ kǝbatho ɔMarki ɔKuru ka mu , ɔwa kɔnɔ gbo son mǝ mǝ yɔna .
40004011	Ka Sethaniȧŋ ɔ ter kɔ , ka aŋmȧleka aŋ der aŋ yɔna kɔ .
40004012	Ma Yisɔsȧŋ ɔ tǝl kǝpa a bot Yɔnȧŋ ka ȧŋseth ŋa tǝrǝŋka-e , ɔ kɔnɛ ro Kalili .
40004013	kɔ wur ro Nasarɛth , ɔ der yirȧ ro Kepaniyɔm ȧke yi ro baŋ rayɛr , ka mȧnǝnkǝra ma ro Sɛbulɔn yi Nafthalim .
40004014	Kama tǝ lasǝr ȧte Isaya ɔnȧbi ɔ pa , kǝpa ,
40004015	Aŋthɔf ŋa ro Sɛbulɔn , yi ȧŋthɔf ŋa ro Nafthalim , Kǝbalǝr ro baŋ Yɔrdan mɔri , Ka Kalili ka tȧbona tǝlɔm ,
40004016	Aŋfǝm aŋa yirȧ ka ȧŋsum Aŋ nənk kǝwalɛ kǝbana ; Ɔwa kǝwalɛ kǝ put ro ŋaŋ Aŋa yirȧ ka ɔdɛr yi ka ȧŋmumpǝl ŋa rǝfi .
40004017	Kǝtəp ka ȧŋlɔkɔ ŋati Yisɔsȧŋ ɔ tǝp kǝtam , ɔ pa , Thupi nu kotȧy-e rȧbȧy ra ro riyana rǝ po fat .
40004018	Ɔwa ma Yisɔsȧŋ ɔ kɔth kɔth rayɛr ka kȧbȧŋ ka ro Kalili-e ɔ nənk awɔnt aruni ŋarǝŋ , Symɔnȧŋ ɔwe a bont Pita , yi Andrɔŋ ɔwɔnt kɔŋ , aŋ bɔ fitha kǝpɛl ro baŋ , kotȧy-e aŋ yi alǝm .
40004019	kɔ pa ro ŋaŋ , De nu tȧŋ mi , i ti yɔ nu nǝ lǝm afǝm .
40004020	Ɔlɛmp wati aŋ tey tapɛl ta naŋ , kaŋ tȧŋ kɔ .
40004021	Ma ɔ wur ri-e , ɔ nənk awɔnt aruni ŋarǝŋ alɔm , Yemǝsȧŋ ɔwan ka Sɛbidi , yi ɔwɔnt kɔŋ Yɔnȧŋ , aŋ yi ro bil dɛ yi Sɛbidi ɔkas ka ŋaŋ , aŋ bɔ gbɛŋgbǝlɛ tapɛl taŋ . Kɔ tela ŋa .
40004022	Ɔlɛmp wati aŋ tey ȧŋbil yi ɔkas ka ŋaŋ , kaŋ tȧŋ kɔ .
40004023	Ka Yisɔsȧŋ ɔ kɔth ro Kalili bɛ , ɔ thǝksa ka ɛseth ɛgbanɛ , ɔ tamǝs ȧkɛra kǝfinɔ ka rȧbȧy , ɔ yeŋkǝs rǝtu o rǝtu kətɔŋ ka aŋfəm .
40004024	Ka ȧŋes ŋɔŋ aŋ gbanthɛnɛ ro Siria bɛ ; kaŋ kȧrȧ ro ŋɔŋ aŋboma bɛ aŋa ba tǝtu yi ɛsɔmpanɛ ɛbaŋ ɛgbanthɛ tǝtǝp , ŋaŋ aŋa ba akǝrǝfi-o , tatuk-o , mȧthanthaŋ-o , ɔwa ɔ yeŋkǝs ŋa bɛ .
40004025	Ka suniya tǝbana tǝ tȧŋ kɔ kǝyɛfȧ ro Kalili , ro Dikapɔlis , ro Yerusalɛm , ro Yudia dɛ yi ro Yɔrdan mɔri .
40005001	Ma Yisɔsȧŋ ɔ nənk ȧsuniya-e , ɔ gbep ka kǝteŋ rokɔm . Ma ɔ po yira-e , aŋkarande ŋɔŋ aŋ fatǝr kɔ .
40005002	kɔ tǝp kǝthǝksa ŋa , ɔ pa ,
40005003	Aruba ŋaŋ aŋa yi amɔnɛ rǝ ȧmerȧ , kotȧy-e ŋa ba rȧbȧy ra ro riyana .
40005004	Aruba ŋaŋ aŋa saŋ amɔl , kotȧy-e a ba kǝthɔnthɔ ŋa .
40005005	Aruba ŋaŋ aŋa ba ɛmerȧ ɛthoranɛ , kotȧy-e aŋ tǝ ba ȧŋthɔf mɔ kɛŋ .
40005006	Aruba ŋaŋ aŋa ba afela ta mȧlompi mɔ dor , kotȧy-e aŋ ba kǝnȧmrȧ .
40005007	Aruba ŋaŋ aŋa ba ȧney , kotȧy-e a tǝ ba ŋa ȧney .
40005008	Aruba ŋaŋ aŋa ba ɛmerȧ ɛfera , kotȧy-e aŋ ba kǝnǝŋk Kuru .
40005009	Aruba ŋaŋ aŋa yi awom , kotȧy-e a tǝ bont ŋa aŋwuth ŋa Kuru .
40005010	Aruba ŋaŋ aŋa a po sɔmpa salata mȧlompi , kotȧy-e ŋa ba rȧbȧy ra ro riyana .
40005011	Nǝ ba aruba bepi a sambos nu , ɔwa a sɔmpa nu , thalɔm a fɔf nu ɔlǝs rǝ rǝyem salata mi .
40005012	Sel nu mǝbɔnɛ , ta pǝ bɔnɛ nu ɔthasǝr , kotȧy-e ȧŋram a nu aŋ yi ȧbana ro riyana ; ȧtesoma-e ya a sɔmpa aŋnabi aŋa yi thǝpaŋ .
40005013	Naŋ nǝ yi amɛr ma ȧdȧru , kɛrɛ bepi amɛr mǝ dim mabɔthi mati-e , ko rǝka rǝ mǝ bɔthǝs ma sɔ-e ? Mǝ thesa hɛ sɔ ta rǝka o rǝka thambe a fitha ma , ɔwa afǝm aŋ nas ma .
40005014	Naŋ nǝ yi ȧŋmothȧ ŋa ȧdȧru . Kȧpet ȧke yi ka kǝteŋ rokɔm-e kǝ gbǝli hɛ maŋknɛ .
40005015	Ɔwa afǝm aŋ moth hɛ kǝmulɛ tǝ kǝbot ki rǝ ȧthunthȧ roratha-e , thambe aŋ bot ki rǝ ɔtǝmǝr , kȧmȧ kǝ mothǝr ŋa bɛ ro seth .
40005016	Yɔ nu kȧmȧ ȧŋmothȧ a nu aŋ gbɛntha rodi ka aŋfǝm , kȧmȧ aŋ nənk mȧyɔs ma nu mǝfinɔ , ɔwa aŋ yikis ɔKas ka nu ɔwe yi ro riyana .
40005017	Te nu nanɛ kǝpa i der tǝ kǝlǝsǝr aŋthɔ , thalɔm tapa ta aŋnabi . I de hɛ tǝ kǝlǝsǝr , kɛrɛ tǝ kǝlasǝr .
40005018	Tɛntɛnɛ i pa ro rɔnu , Haŋ ȧkȧriyana yi ȧdȧru ɛ thas-e , hali tȧy tǝlɔl thalɔm agbal ŋin ŋa aŋthɔ aŋ gbǝli hɛ dinɛ haŋ a po lasǝr ŋi bɛ .
40005019	Tiyȧŋ wuni o wuni ɔwe mǝ sim ȧgbȧp alɔl ŋin ŋa ɛthɔ ɛye , ama ɔ thǝksa afǝm yaŋ-e , a tǝ bont kɔ ulɔl ka rȧbȧy ra ro riyana ; kɛrɛ ɔwe mǝ wop ama ɔ thǝksa yi-e , a tǝ bont kɔ ubana ka rȧbȧy ra ro riyana .
40005020	Tiyȧŋ i pa ro rɔnu , Thambe mȧlompi ma nu mǝ thas mȧlompi ma aŋkarmɔkɔ yi aŋFarisi-e , rǝ roŋ o roŋ nǝ gbǝli hɛ wɔŋ ka rȧbȧy ra ro riyana .
40005021	Nǝ po tǝl kǝpa a pa ka aŋbȧki thǝpaŋ , Te dif wuni . Wuni o wuni ɔwe mǝ dif wuni kǝsias-e , ɔ beki kȧmȧ ɔ sɔthɔ ȧthȧlǝr ka aŋthonkas .
40005022	Kɛrɛ minɛŋ i pa ro rɔnu , Wuni o wuni ɔwe ba mǝbaŋ ta ɔwɔnt kɔŋ-e , ɔ tǝ fumpɔ kasi ro bare ; ɔwa wuni o wuni ɔwe mǝ farki ɔwɔnt kɔŋ-e , ɔ tǝ fumpɔ kasi ka aŋSanhedrin ; kɛrɛ wuni o wuni ɔwe mǝ pa , Mun pǝŋk , ɔ tǝ fumpɔ kasi ro yahanama .
40005023	Tiyȧŋ bepi mǝ kȧrȧ ȧŋboya a mu ka ȧŋbɛsɛ-e , ɔwa mǝ kala ȧmerȧ kǝpa ɔwɔnt mu ɔ ba mǝbaŋ ta ȧtȧ mu-e ;
40005024	tey ri ȧŋboya a mu , kɔnɛ mǝ mɔtha kȧl manɛ yi ɔwɔnt mu , kǝdarǝŋ kati mǝ der , mǝ sɔŋ ȧŋboya a mu .
40005025	Manɛ yi ɔtheranɛ ka mu ka ȧŋlɔkɔ na mǝ taŋanɛ ro roŋ yi kɔn ; ta thani ɔtheranɛ ka mu ɔ lȧnki mu ka ɔthoŋkas , ɔwa ɔthoŋkas ɔ lȧnki mu ka ȧŋbɔy , ɔwa a tand mu ka ȧŋseth ŋa tǝrǝŋka .
40005026	Tɛntɛnɛ i kanɛ mu , mǝ ba hɛ kǝwur ri rǝ roŋ o roŋ haŋ mǝ poŋ ram aŋwankɔpɔ alǝpsɔ .
40005027	Nǝ po tǝl kǝpa a pa , Te yɔ kǝrǝp .
40005028	Kɛrɛ minɛȧŋ i pa ro rɔnu , Wuni o wuni ɔwe mǝ kǝli wuni bom tǝ kǝfela kɔ-e , ɔ po yɔ kǝrǝp ka ȧŋmerȧ ŋɔŋ .
40005029	Bepi rafɔr ra mu rǝdiɔ rǝ yɔ mu mǝ pǝnthbǝla-e , kothi ri , fitha ri , kotȧy-e pǝ tǝ fisa mu bepi abɛm ŋin ŋa aŋdɛr a mu aŋ lǝsȧ-e , pǝthasi kǝfitha aŋdɛr a mu alolok ro yahanama .
40005030	Ɔwa bepi kȧta ka mu kǝdiyɔ kǝ yɔ mu mǝ pǝnthbǝla-e , gbǝk ki , fitha ki , kotȧy-e pǝ tǝ fisa mu bepi abɛm ŋin ŋa aŋdɛr a mu aŋ lǝsǝ pǝthasi kǝfitha aŋdɛr a mu alolok ro yahanama .
40005031	A po pa sɔ , Bepi wuni o wuni ɔ ter ɔrani kɔŋ-e , ta ɔ sɔŋ kɔ areka ŋa kasakanɛ ;
40005032	kɛrɛ minɛȧŋ i pa ro rɔnu , Wuni o wuni ɔwe mǝ ter ɔrani kɔŋ pǝ yi hɛ tȧ kǝrǝp-e , ɔ yɔ ɔbɛra ɔ sǝkɛ urǝpi , ɔwa wuni o wuni ɔwe mǝ nȧntȧ kɔ ɔwe a po ter-e , ɔ yɔ kǝrǝp .
40005033	Nǝ po tǝl kǝpa a pa ka aŋbȧki thǝpaŋ , Te gbiŋ kǝgbiŋ ka rǝyem , kɛrɛ lasǝr ɛgbiŋ ɛ nu ka ɔMarki .
40005034	Kɛrɛ minɛȧŋ i pa ro rɔnu , Te gbiŋ hali , pǝ yi hɛ ka ȧkȧriyana , kotȧy-e kǝ yi kawaŋ ka rȧbȧy ra Kuru Mǝsaba ,
40005035	pǝ yi hɛ ka ȧdȧru , kotȧy-e kǝ yi kȧpet ka ɔBȧy ubana .
40005036	Te gbiŋ ka rȧbomp ra mu , pǝkasifɛ mǝ gbǝli hɛ sǝki rafon ra mu rin rǝfera thalɔm rǝbi .
40005037	Kɛrɛ ta mapa ma mu mǝ yi Yao , Yao , thalɔm Yi thahɔ , Yi thahɔ ; kotȧy-e tȧy o tȧy ȧte thas ȧte tǝ wur ka ɔlǝs .
40005038	Nǝ po tǝl kǝpa a pa , Rǝfɔr ta rǝfɔr , rǝsek ta rǝsek ;
40005039	kɛrɛ minɛȧŋ i pa ro rɔnu , Te kasi mǝlǝs . Bepi wuni o wuni ɔ gbantha mu ka aŋkos ȧdiyɔ-e , lȧfthɛ kɔ aŋlɔm sɔ .
40005040	Ɔwa bepi wuni o wuni ɔ kera mu ro bare-e , ɔwa ɔ nɔy mu aruma ra mu-e , yɔ kȧmȧ ɔ ba sɔ kafɔl ka mu .
40005041	Bepi wuni o wuni ɔ kithinɛ mu tǝ kǝpȧyȧ kɔ ȧmayl ŋin-e , pȧyȧ kɔ yɛrǝŋ .
40005042	Sɔŋ ka ɔwe mǝ tholir mu , te pɛnsa ɔwuni ɔwe yema bɔr mu .
40005043	Nǝ po tǝl kǝpa a pa , Bɔthǝr ɔfatanɛ ka mu , ɔwa gbɛŋa ɔtheranɛ ka mu .
40005044	Kɛrɛ minɛȧŋ i pa ro nu , Bɔthǝr aŋtheranɛ a nu , ɔwa ramnɛ nu ta ȧtȧ ŋaŋ aŋa sɔmpa nu ,
40005045	kȧmȧ nǝ yi aŋwuth ŋa ɔKas ka nu ɔwe yi ro riyana . Kotȧy-e ɔ yɔ aret rɔŋ rǝ putǝr ka aŋlǝs yi ka aŋfinɔ , ɔ somra akɔm ka aŋlompi yi ka aŋkǝnȧ .
40005046	Ȧtesoma-e bepi nǝ bɔthǝr gbo aŋa bɔthǝr nu-e , ko ȧrȧm naŋ mǝ nǝ sɔthɔ-e ? Yaŋ tha aŋthoŋkla ɛfȧk aŋ yɔ sɔ-e ?
40005047	Bepi nǝ kori aŋwɔnt nu gbo-e , ko tȧy tǝfinɔ tȧŋ nǝ yɔ pǝthas alɔm-e ? Yaŋ tha tȧbona tǝlɔm mǝ aŋ yɔ sɔ-e ?
40005048	Tiyȧŋ yi nu agbenthis mɔ mǝ ɔKas ka nu ɔwe yi ro riyana ɔ yi ugbenthis .
40006001	Botnɛ nu kȧmȧ nǝ te yɔ mȧlompi ma nu rodi ka aŋfǝm kȧmȧ aŋ nənk nu . Bepi pǝ yi yaŋ-e , nǝ sɔthɔ hɛ ȧrȧm kǝwur ka ɔKas ka nu ɔwe yi ro riyana .
40006002	Tiyȧŋ ma mǝ nǝ sɔŋ ɛboya-e , te nu fɛŋ kǝthɛma rodi ka nu mɔ mǝ ȧŋmunafȧki mǝ aŋ yɔ ka ɛseth ɛgbanɛ yi ka asoŋ-e , kȧmȧ aŋ sɔthɔ ayiki ka aŋfǝm . Tǝ tɛntɛnɛ i kanɛ nu , aŋ po sɔthɔ ȧŋrȧm ŋaŋ .
40006003	Kɛrɛ ma mǝ mǝ sɔŋ ɛboya-e , te selɔ kȧta ka mu kǝmɛrɔ kǝ tȧrȧ ȧte kȧta ka mu kǝdiyɔ kǝ yɔ ;
40006004	kȧmȧ ɛboya ɛ nu ɛ yi rǝ agbundu , ɔwa ɔKas ka nu ɔwe nənk rǝ agbundu ɔ tǝ ram nu gbafǝth .
40006005	Ɔwa ma nǝ ramnɛ-e , te nu yi mɔ ȧŋmunafȧki , kotȧy-e aŋ bɔther kǝtǝma ka ɛseth ɛgbanɛ yi ka asoŋ tǝsakanɛ kȧmȧ aŋfǝm aŋ nənk ŋa . Tɛntɛnɛ i kanɛ nu , aŋ po sɔthɔ ȧŋrȧm ŋaŋ .
40006006	Kɛrɛ munɔŋ , bepi mǝ ramnɛ-e , wɔŋ ka ȧŋkonko a mu , ɔwa ma mǝ po kantha kadare ka mu-e , ramnɛ ka ɔKas ka mu ɔwe yi rǝ ɔmaŋknɛ , ɔwa ɔKas ka mu ɔwe nənk rǝ ɔmaŋknɛ ɔ tǝ ram mu gbafǝth .
40006007	Kɛrɛ ma nǝ ramnɛ-e , te nu fɔf sim tǝgbathi tǝyai , mɔ mǝ tȧbona tǝlɔm mǝ tǝ yɔ ; kotȧy-e aŋ nanɛ kǝpa a tǝ tǝla ŋa ta tafɔf taŋ tǝgbathi .
40006008	Tiyȧŋ te nu yi mɔ ŋaŋ , ȧtesoma-e ɔKas ka nu ɔ tȧrȧ ɛyɛt ɛyɛ nǝ yema yeŋka nǝ yif kɔ .
40006009	Tiyȧŋ ramnɛ nu yaŋ ; ƆKas kȧsu ɔwe yi ro riyana , kanka ȧŋes a mu aŋ yi ȧsǝm .
40006010	Kaŋkɔ rȧbȧy ra mu rǝ bek . Kaŋkɔ mȧselɔ ma mu mǝ yɔnɛ nɔru mɔ mǝ mǝ yɔnɛ ro riyana .
40006011	Yer su thonɔŋ ɛyɛt ɛdi ɛbeki su .
40006012	Tera su mȧtȧy ma su mǝlǝs , mɔ saŋ mǝ sǝ tera ŋaŋ aŋa yɔ su ɔlǝs .
40006013	Te su wɔŋȧ rǝ tȧy tǝgbɔns kɛrɛ wurɔ su ka mətȧy mǝlǝs ; ȧtesoma-e munɔ ba rȧbȧy yi aŋfɔsɔ yi aŋyiki thȧnkȧŋ thǝbana , Amina .
40006014	kotȧy-e , bepi nǝ tera afǝm mȧtȧy maŋ mǝlǝs-e , ɔKas ka nu ro riyana ɔ tǝ tera nu sɔ ,
40006015	kɛrɛ bepi nǝ tera hɛ afǝm mȧtȧy maŋ mǝlǝs-e , ɔKas ka nu ɔ ba hɛ kǝtera nu mȧtȧy ma nu mǝlǝs .
40006016	Ɔwa ma pǝ thas ri-e , bepi nǝ wop asum-e , te nu suma mɔ aŋyɔr ; kotȧy-e aŋ lǝsǝr aser taŋ kȧmȧ aŋfǝm aŋ nənk kǝpa aŋ wop asum . Tǝ tɛntɛnɛ i kanɛ nu kǝpa aŋ po sɔthɔ ȧŋrȧm ŋaŋ .
40006017	Kɛrɛ munɔŋ , bepi mǝ wop asum , sop rȧbomp ra mu yi mȧro , ɔwa yak ȧder a mu ,
40006018	kȧmȧ afǝm aŋ te nənk kǝpa mǝ wop asum-e , kɛrɛ ɔKas ka mu ɔwe yi rǝ ɔmaŋknɛ . Ɔwa ɔKas ka mu ɔwe nənk rǝ agbundu ɔ tǝ ram mu .
40006019	Te nu thoŋklanɛ tɛŋ ka ȧdȧru ro amɔrka yi magbak mȧ mǝ sɔm ti , dɛ yi akey mǝ aŋ bɛs tǝ kǝkeya .
40006020	Thoŋklanɛ nu gbo tɛŋ ro riyana , ro amɔrka yi mǝgbak mǝ gbǝli hɛ sɔm ti , ɔwa ro akey aŋ te bɛs , aŋ keya .
40006021	Ȧtesoma-e ro atɛŋ ta nu tǝ yi-e , rǝ ɛmerȧ ɛ nu ɛ tǝ yi sɔ .
40006022	ȧŋmothȧ ŋa aŋdɛr aŋ yi rafɔr . Tiyȧŋ bepi rafɔr ra mu rǝ yi rǝtempi-e , rǝ tǝ mothǝr aŋdɛr a mu bɛ .
40006023	Kɛrɛ bepi rafɔr ra mu rǝ yi rǝlǝs-e , aŋdɛr a mu bɛ aŋ tǝ la asum . Tiyȧŋ bepi ȧŋmothȧ aŋa yi mu aŋ yi asum-e , ȧŋsum ŋati a bana !
40006024	Wuni o wuni ɔ gbǝli hɛ bȧtho amarki ŋarǝŋ , kotȧy-e ɔ tǝ gbɛŋa ɔkin ɔwa ɔ tǝ bɔthǝr ɔlɔm ; thalɔm ɔ tǝ gbapsa ɔkin , ɔwa ɔ tǝ sai ɔlɔm . Nǝ gbǝli hɛ bȧtho Kuru dɛ yi mǝbɔŋɔ .
40006025	Tiyȧŋ i kanɛ nu , te nu ba asoli ta ɛŋesǝm ɛ nu , ta ara mǝ nǝ di-e , thalɔm ta ara mǝ nǝ mun-e , ta a pa ras ta aŋdɛr a nu ta ara mǝ nǝ wɔŋ . Aŋesǝm aŋ thas hɛ yɛt ɛdi-i , ɔwa aŋdɛr aŋ thas hɛ ɛloprȧ-i ?
40006026	Kǝli ɛbȧmp rokɔm-a , aŋ sak hɛ , aŋ rɔk hɛ , aŋ thonkla hɛ rǝ tǝfunk : kɛrɛ ɔKas ka nu ro riyana ɔ wɔnthǝr ŋa . Naŋ-e , nǝ thas hɛ ŋa mȧrǝŋ mȧrǝŋ-i ?
40006027	Wuni reke kǝtɔŋ kȧnu mǝ gbǝli bȧr alonk ŋin ka kasaŋa kɔŋ , hali ɔ ba ti afela-e ?
40006028	Ɔwa kɔyɛŋ nǝ ba asoli ta yɛt ɛloprȧ-e ? Tȧmtȧmnɛ tȧyaba ta ro lal ma mǝ tǝ lɔkɔ ; tǝ yɔ hɛ mǝpanth , tǝ sǝrǝm hɛ ,
40006029	kɛrɛ i kanɛ nu-e , hali Sɔlɔmɔn ka aŋyiki ŋɔŋ bɛ ɔ lopra hɛ mɔ malɛŋi mati ame .
40006030	Ɔwa bepi Kuruȧŋ ɔ lonsǝr akereŋ ka ro lal yaŋ-e , ȧke yi thonɔŋ , ɔwa ninaŋ a fitha ki rǝ nȧnt nǝbana ; thamsinɛ naŋ-e , nia afǝm ŋa kǝlanɛ kǝthan .
40006031	Tiyȧŋ te nu soli kǝpa , Ko mǝ sǝ di-e , thalɔm ko mǝ sǝ mun-e , ta a pa ras ko mǝ sǝ wɔŋ-e ?
40006032	kotȧy-e ɛyɛt ɛye bɛ-e , yɛ tȧbona tǝlɔm mǝ tǝ thɛns , kɛrɛ ɔKas ka nu ro riyana ɔ tȧrȧ kǝpa nǝ yema ɛyɛt ɛye bɛ .
40006033	Kɛrɛ mɔtha nu thɛns rȧbȧy ra Kuru , dɛ yi mȧlompi mɔŋ , ɔwa ɔ tǝ bȧrȧ nu ɛyɛt ɛye bɛ .
40006034	Tiyȧŋ te nu ba asoli ta ninaŋ , ȧtesoma-e rasɔk ra ninaŋ rǝ tǝ ba aŋsoli ŋati . Mȧlǝs ma ȧŋrey mǝ beki ta ȧŋrey ŋati .
40007001	Te nu thonkas wuni , kȧmȧ a te thonkas nu .
40007002	kotȧy-e kathoŋkas ȧke mǝ nǝ thoŋkas-e kǝ mǝ a thonkas nu ; ɔwa aŋthuntha aŋa mǝ nǝ thunth-e , ŋǝ mǝ a kȧl thuntha nu .
40007003	Ko tȧy tȧŋ mǝ nənk ȧŋpol aŋa yi ka rafɔr ra ɔwɔnt mu kɛrɛ mǝ te nənk kagboŋ ȧke yi ka rafɔr ra mu gbeŋ-e ?
40007004	Thalɔm to mǝ gbǝli pa ka ɔwɔnt mu , Yɔ kȧmȧ i wurɔ ȧŋpol ka rafɔr ra mu , ma mǝ ba kagboŋ ka rafɔr ra mu-e ?
40007005	Mun wuni yɔr , mɔtha wurɔ kagboŋ ka rafɔr ra mu , ɔwa kǝdarǝŋ kati mǝ tǝ gbǝli nənk gbǝraŋ tǝ kǝwura ȧŋpol ka rafɔr ra ɔwɔnt mu .
40007006	Te nu sɔŋ rǝka rǝsǝm ka ɛtǝn , ɔwa te fitha mȧthǝni ma nu ka tǝsɔp , ta thani aŋ nas ma ka ȧtȧtək taŋ , ɔwa aŋ fǝlɛ aŋ gbarigbari nu .
40007007	Yif nu , a tǝ sɔŋ nu . Thɛns nu , ɔwa nǝ tǝ fir . Gbȧtgbȧt nu ka kȧdare , a tǝ kanthɛ nu ;
40007008	kotȧy-e wuni o wuni ɔwe mǝ yif-e , ɔ tǝ sɔthɔ , ɔwe mǝ thɛns-e , ɔ tǝ fir , ɔwa ɔwe mǝ gbatgbat-e , a tǝ kanthɛ kɔ .
40007009	Wuni reke kǝtɔŋ ka nu-e , bepi ɔwan kɔŋ ɔ tholir kɔ kǝbo-e , mǝ ɔ sɔŋ kɔ asar-e ?
40007010	Thalɔm bepi ɔ tholir kɔ kǝlop-e , mǝ ɔ sɔŋ kɔ abok-e ?
40007011	Bepi naŋ ma nǝ yi alǝs-e , nǝ tȧrȧ kǝsɔŋ ɛboya ɛfinɔ ka aŋwuth a nu-e , pǝ tha gbethi ɔKas ka nu ɔwe yi ro riyana mǝ ɔ sɔŋ hɛ ɛyɛt ɛfinɔ ka ŋaŋ aŋa mǝ tholir kɔ-i ?
40007012	Tiyȧŋ tȧy o tȧy ȧte nǝ yema kȧmȧ afǝm aŋ yɔ nu-e , ya nǝ yi tǝ kǝyɔ sɔ ro ŋaŋ ; kotȧy-e ȧte tǝ yi aŋthɔ yi ɛmaŋ ya aŋnabi .
40007013	Wɔŋ nu ka kadare kǝthiŋkanɛ , kotȧy-e kadare kǝ yi kǝbana ɔwa aroŋ rǝ yi rǝbana ara lomanɛ ka kadinɛ , ɔwa ŋa agbȧthi aŋa wɔŋ ri .
40007014	Pǝkasifɛ kadare kǝ thiŋkanɛ ɔwa aroŋ rǝ lɔl ara lomanɛ ka aŋesǝm , ɔwa ŋa athȧn aŋa fir ri .
40007015	Botnɛ nu rǝ ȧmerȧ ta aŋnabi ayem aŋa mǝ der ro nu rǝ ɛlopra ya tǝlɔmɛ , kɛrɛ rokor aŋ yi tǝthɔlu alukǝs .
40007016	Nǝ tǝ tȧrȧ ŋa ka mȧkomi maŋ . Afǝm aŋ gbǝli pim mǝtiti rǝ tǝbȧnk-i , thalɔm mǝgbɔnɔ rǝ tǝsenduku-i ?
40007017	Ya pǝ yi sɔ-e , ŋǝnt o ŋǝnt afinɔ aŋ kom mǝkomi mǝfinɔ , kɛrɛ ŋǝnt alǝs aŋ kom mǝkomi mǝlǝs .
40007018	Ŋǝnt afinɔ aŋ gbǝli hɛ kom mǝkomi mǝlǝs , ya pǝ yi sɔ , ŋǝnt alǝs aŋ gbǝli hɛ kom mǝkomi mǝfinɔ .
40007019	Ŋǝnt o ŋǝnt aŋa te kom mǝkomi mǝfinɔ-e , a tǝ tap ŋi , ɔwa a tǝ fitha ŋi ro nȧnt .
40007020	Tiyȧŋ nǝ tǝ tȧrȧ ŋa ka mȧkomi maŋ .
40007021	Pǝ yi hɛ wuni o wuni ɔwe mǝ pa ro mi , Pa , Pa , kɔnɔ mǝ wɔŋ ka rȧbȧy ra ro riyana , kɛrɛ ŋaŋ gbo son aŋa mǝ yɔ mȧselɔ ma ɔKas kȧmi ɔwe yi ro riyana .
40007022	Agbȧthi aŋ tǝ pa ro rɔmi ka ȧŋrey ŋati , Pa , Pa , saŋ-e , sǝ la hɛ nȧbi ka ȧŋes a mu-i ? Sǝ la hɛ wurɔ akǝrǝfi-i , sǝ la hɛ yɔ mǝyɔs mǝkabanɛ mǝgbathi ka ȧŋes a mu-i ?
40007023	Ka ȧŋlɔkɔ ŋati i ti kanɛ ŋa gbafǝth kǝpa , Thȧnkȧŋ i tɛ hɛ nu . Wur nu ro rɔmi , naŋ aŋa yɔ mǝyɔs mǝlǝs .
40007024	Tiyȧŋ wuni o wuni ɔwe tǝl ȧsim ta mi-e , ɔwa ɔ wop ti-e , ɔ bȧlȧnɛ mɔ wuni tempi ɔwe tǝmǝr ȧŋseth ŋɔŋ ka aŋgbalaŋ rokɔm .
40007025	Ka akɔm kǝ thuf , ɔwa ȧmȧnt mǝfɔl mǝ der , ka aŋfef aŋ sɔŋ aŋ sapǝth ȧŋseth ŋati ; kɛrɛ aŋ fumpɔ hɛ , ȧtesoma-e a tǝmǝr ŋi ka aŋgbalaŋ rokɔm .
40007026	Kɛrɛ wuni o wuni ɔwe mǝ tǝl ȧsim ta mi ȧte , ɔwa ɔ wop hɛ ti-e , ɔ bȧlȧnɛ mɔ wuni pǝŋk ɔwe tǝmǝr ȧŋseth ŋɔŋ ka kȧsǝnt .
40007027	Ka akɔm kǝ thuf , ɔwa ȧmȧnt mǝfɔl mǝ der , ka aŋfef aŋ sɔŋ , aŋ sȧpǝth ȧŋseth ŋati . Kaŋ fumpɔ , ɔwa kȧfumpɔ kati kǝ yi kǝbana .
40007028	Ka pǝ re yi ma Yisɔs ɔ gbanthi ȧsim ȧte , aŋfǝm aŋ kabanɛ ta kathǝksa kɔŋ ,
40007029	kotȧy-e ɔ thǝksa ŋa mɔ wuni ɔwe ba afɔsɔ , pǝ yi hɛ mɔ aŋkarmɔkɔ aŋ yɔ .
40008001	Ɔwa ma ɔ thor ka kateŋ-e , suniya tǝbana tǝ tan kɔ .
40008002	Ka wuni ka rǝlel ɔ der ro ŋɔŋ , ɔ sɔna kɔ tǝwu , kɔ pa , Pa , bepi mǝ selɔ-e , mǝ gbǝli fethǝr mi .
40008003	Ka Yisɔsȧŋ ɔ thanthi kȧta kɔŋ , ɔ gboŋ kɔ , kɔ pa , I selɔ . Yi mun gbǝraŋ . Ka ɔlɛmp wati ralel rǝ pond kɔ .
40008004	Ka Yisɔsȧŋ ɔ pa ro rɔŋɔŋ , Botnɛ kȧmȧ mǝ te kanɛ ti wuni o wuni , kɛrɛ kɔnɛ mǝ tɔrinɛ ka aŋfode , kȧmȧ mǝ wurɔ asathka ȧte Mosisȧŋ ɔ yamari tǝ kǝyi mǝseri ro ŋaŋ .
40008005	Ɔwa ma ɔ wɔŋ ro Kapǝrneɔm-e , ukaptin ɔ der ro ŋɔŋ , kɔ nɛmthɛnɛ kɔ , ɔ pa ,
40008006	Pa , ȧŋbɔy a mi ɔ fǝntha ro seth kȧmi , ɔ po gbɛthkɛ , ɔwa ɔ nakasi ɔthasǝr .
40008007	Ka Yisɔsȧŋ ɔ pa ro ŋɔŋ , I ti der yeŋkǝs kɔ .
40008008	Ka ɔkaptin ɔ pa , Pa , i bek hɛ kǝpa munɔ mǝ wɔŋ ka ȧŋseth a mi . Pa gbo ȧrim , ɔwa ȧŋbɔy a mi ɔ tǝ yeŋk .
40008009	kotȧy-e minɛ sɔ i yi wuni ka afɔsɔ ratha , i ba aturgba roratha kȧmi . Ma i pa ka ɔkin ɔwe , Kɔnɛ , ɔwa ɔ tǝ kɔ . Ka ɔlɔm , Der , ɔwa ɔ tǝ der . Ka ȧŋbɔy a mi , Yɔ ȧte , ɔwa ɔ tǝ yɔ ti .
40008010	Ma Yisɔs ɔ tǝl ȧte , ɔ kabanɛ , kɔ pa ka ŋaŋ aŋa tȧŋ kɔ-e , Tǝ tɛntɛnɛ i pa ro rɔnu , i tha bǝp hɛ kǝlanɛ kǝbana kǝwunɔŋ , hali kǝtɔŋ ka aŋIsrɛl bɛ .
40008011	Ɔwa i kanɛ nu , agbȧthi aŋ tǝ wur ro thɔrɔŋ yi ro pil , aŋ tǝ yirȧ yi Ebraham , yi Aysak dɛ yi Yekɔb ka rȧbȧy ra ro riyana ,
40008012	kɛrɛ a tǝ fitha aŋwuth ŋa rȧbȧy ka ȧŋsum rokaŋ , ro kǝkulɔ yi kȧŋȧkŋȧk ɛsek kǝ yi .
40008013	Ka ȧŋbɔy ŋɔŋ ɔ yeŋk ka ȧŋlɔkɔ ŋati gbeŋ .
40008014	Ma Yisɔsȧŋ ɔ wɔŋ ka ȧŋseth ŋa Pitar-e , ɔ nənk ɔniŋkara kɔŋ ɔ fǝntha , ɔ tu mǝdɛr mǝgbipanɛ .
40008015	kɔ gboŋ kȧta kɔŋ , ka madɛr mǝgbipanɛ mǝ ter kɔ , kɔ yokanɛ , ɔ yɔna kɔ .
40008016	Ma rȧfɔy rǝ bek-e , a kȧrȧ kɔ afǝm agbȧthi aŋa ba akǝrǝfi . Kɔ wurɔ aŋkǝrǝfi rǝ rim , ɔ kȧl yeŋkǝs aŋa yi aboma bɛ ;
40008017	kȧmȧ ȧte Isaya ɔnȧbi ɔ pa tǝ lasǝr , kǝpa , Kɔn kɔnɔnɛ ɔ gbasi mȧrȧnt ma su , ɔwa ɔ sara tatu ta su .
40008018	Ɔwa , ma Yisɔs ɔ nənk suniya tǝbana tǝ gbǝtɔsnɛ kɔ-e , ɔ yamari tǝ kǝfǝsi romɔri .
40008019	Ka ukarmɔkɔ ulɔm ɔ der , ɔ pa ro ŋɔŋ , Karmɔkɔ i ti tȧŋ mu dɛr o dɛr ro maŋ kɔ .
40008020	Ka Yisɔsȧŋ ɔ pa ro rɔŋɔŋ hɔ , Ɛgbogboro aŋ ba tǝyaŋka-e , ɛbȧmp ya aŋfena aŋ ba ɛseth . Kɛrɛ ɔWan ka wuni ɔ ba hɛ dɛr ro mǝ ɔ bot rȧbomp rɔŋ .
40008021	Ka ulɔm ka aŋkarande ɔ pa ro ŋɔŋ , Pa , ter mi kȧmȧ i mɔtha kɔ maŋk ɔkas kȧmi .
40008022	Kɛrɛ Yisɔs ɔ pa ro ŋɔŋ , Tȧŋ mi , ɔwa tey aŋfi kȧmȧ aŋ kɔ maŋk aŋfi ŋaŋ .
40008023	Ɔwa ma ɔ po bȧkȧ rǝ abil-e , aŋkarande ŋɔŋ aŋ tȧŋ kɔ .
40008024	Kɛrɛ ka ɔlɛmp wati kǝnkǝl kǝbana kǝ yokanɛ ro baŋ , haŋ ɛmuŋkǝl ɛ gbǝpǝr ȧŋbil : kɛrɛ Yisɔsȧŋ ɔ bɔ dirȧ .
40008025	kaŋ kɔ thǝmi kɔ , aŋ pa , Pa , kisis su , sǝ dinɛ .
40008026	Kɔ pa ro ŋaŋ , kɔyɛŋ mǝ nǝ nesa-e , naŋ aŋa ba kǝlanɛ kǝthan-e ? Kɔ yokanɛ , ɔ ŋal aŋfef yi kȧbȧŋ . Ka pǝ re yi ɔthɔfǝl bɛm .
40008027	Ka aŋfǝm aŋ kabanɛ , aŋ pa , Ko wuni wɔŋ ɔwe-e , ɔwe pǝ yi hali aŋfef yi kȧbȧŋ aŋ tǝla kɔ-e ?
40008028	Ma ɔ po fǝsi romɔri ka ȧŋthɔf ŋa aŋKadarin-e , afǝm ŋarǝŋ aŋa ba akǝrǝfi aŋ wur ka taboma , aŋ gbanɛ kɔ . Aŋ yi aninis ɔthasǝr , ɔwa wuni o wuni ɔ gbǝli hɛ thas ka aroŋ dati .
40008029	kaŋ sel ɛrɔŋ , aŋ pa , Ko tȧy tȧŋ saŋ sǝ ba yi munɔȧŋ-e , munɔ Yisɔs ɔWan ka Kuru-e ? Mǝ po der nɔ tǝ kǝsɔmpa su yeŋka ȧŋlɔkɔ aŋ bek-i ?
40008030	Ɔwa kuthi ka tǝsɔp agbȧthi kǝ yi ri , kǝ bɔ wɔnth dɛr ɔbɔlanɛ poŋ .
40008031	Ka aŋkǝrǝfi aŋ nɛmthɛnɛ kɔ aŋ pa , Bepi mǝ wurɔ su-e , ter su kȧmȧ sǝ kɔ wɔŋ ka akuthi ka tǝsɔp .
40008032	kɔ pa ro ŋaŋ , Kɔnɛ . Kaŋ wur , kaŋ wɔŋ ka tǝsɔp . Ɔwa akuthi ka tǝsop kǝ gbuŋklɛ kǝder ka aŋtǝmp ŋa ro baŋ , kaŋ dinɛ ro mȧnt .
40008033	Ka ŋa aŋa bumǝr ŋa-e aŋ gbukɛ aŋ kɔ ro pet , aŋ tɔri koko bɛ , dɛ yi ȧte yɔnɛ ŋaŋ aŋa la ba aŋkǝrǝfi .
40008034	Ka aŋfǝm bɛ ro pet aŋ wur tǝ kǝgbans Yisɔsȧŋ . Maŋ nənk kɔ-e , aŋ nɛmthɛnɛ kɔ kȧmȧ ɔ wur ka ȧŋthɔf ŋaŋ .
40009001	kɔ bȧkȧ ka abil , ɔ fǝsi romɔri , kɔ der ka kȧpet kɔŋ .
40009002	Kaŋ kȧrȧ ulaŋgba ro ŋɔŋ ugbɛthkɛ ɔ fǝntha rǝ kǝfǝnt . Ma Yisɔs ɔ nənk kȧlanɛ ka ŋaŋ-e , ɔ pa ka ɔlaŋgba , Wan , bȧk kǝbuth . A po tera mu ɛhakɛ ɛ mu .
40009003	Ka aŋkarmɔkɔ alɔm aŋ pa ka ɛmerȧ yaŋ , Ɔlaŋgba ɔwe ɔ thunthǝra Kuru .
40009004	Ma Yisɔsȧŋ ɔ tȧrȧ ɛnanɛ yaŋ-e , ɔ pa , To pǝ som mǝ nǝ nanɛ ɔlǝs ka ɛmerȧ ɛ nu-e ?
40009005	Rǝ reke tha yi rǝfɔi tai-e , tǝ kǝpa , A po tera mu ɛhakɛ ɛ mu , thalɔm tǝ kǝpa , Yokanɛ , mǝ kɔth-e ?
40009006	Kɛrɛ kȧmȧ nǝ tȧrȧ kǝpa ɔWan ka wuni ɔ ba afɔsɔ nɔru tǝ kǝtera wuni ɛhakɛ-e , ( kɔ pa ka ɔwe po gbɛthǝkɛ-e ) Yokanɛ , mǝ gbasi kafǝnt ka mu , mǝ kɔ ro seth ka mu .
40009007	kɔ yokanɛ , ɔ kɔnɛ ro seth kɔŋ .
40009008	Kɛrɛ ma ȧsuniya aŋ nənk ti-e , aŋ kabanɛ , kaŋ yikis Kuruȧŋ ɔwe po sɔŋ afɔsɔ awunɔŋ ka afǝm .
40009009	Ɔwa ma Yisɔsȧŋ ɔ wur ri-e , ɔ nənk wuni ɔwe a bont Mathiu , ɔ yirȧ ka ɔdɛr ro mǝ a gbasi ɛfȧk . Kɔ pa ro rɔŋɔŋ , Taŋ mi . Kɔ yokanɛ , ɔ tȧŋ kɔ .
40009010	Ka pǝ re yi ma Yisɔsȧŋ ɔ yirȧ ka kǝdi ro seth-e , afǝm aŋa gbasi ɛfȧk yi afǝm ŋa ɛhakɛ agbȧthi aŋ der aŋ yirȧ yi kɔn dɛ yi aŋkarande ŋɔŋ .
40009011	Ma aŋFarisi aŋ nənk ti-e , aŋ pa ka aŋkarande ŋɔŋ , To pǝ som ɔkarmɔkɔ ka nu mǝ ɔ di yi ŋaŋ aŋa gbasi ɛfȧk dɛ yi afǝm ŋa ɛhakɛ-e ?
40009012	Ma Yisɔsȧŋ ɔ tǝl ti-e , ɔ pa , Ŋaŋ aŋa yi ayenki mǝdɛr aŋ yema hɛ udamǝr , kɛrɛ aŋtui ŋa yema udamǝr .
40009013	Kɛrɛ kɔnɛ nu kȧmȧ nǝ kɔ thǝkǝs ȧte , I yema ȧney , sathka thahɔ ; ȧtesoma-e i der hɛ tǝ kǝmuti aŋlompi-e , kɛrɛ i der tǝ kǝmuti aŋfǝm ŋa ɛhakɛ tǝ kǝthupi .
40009014	Ka ȧŋlɔkɔ ŋati aŋkarande ŋa Yɔn aŋ der ro ŋɔŋ , aŋ pa , To som saŋ yi aŋFarisi sǝ wop asum katkat , kɛrɛ aŋkarande a mu aŋ wop hɛ asum-e ?
40009015	Ka Yisɔsȧŋ ɔ pa ro ŋaŋ , Aŋyathki ŋa ɔnȧntȧ aŋ gbǝli saŋ amɔl ma ɔnȧntȧ ɔ yi ras yi ŋaŋ-i ? Kɛrɛ mȧrey mǝ tǝ der ma mǝ a nɔy ŋa ɔnȧntȧ , ɔwa ka ȧŋlɔkɔ ŋati aŋ tǝ wop asum .
40009016	Wuni ɔ gbap hɛ arombo ŋa kotha kǝfu rǝ ruma rǝkur , kotȧy-e ȧŋrombo ŋati aŋ tǝ pim aruma , ɔwa ɔpima ɔ tǝ bȧr gbo lǝsǝ .
40009017	Ɔwa a bot hɛ mǝwain mǝfɛth rǝ tǝbos tǝkur ; bepi pǝ yi ti-e , tabos tǝ tǝ puta , ɔwa mawain mǝ tǝ loŋa , dɛ yi tabos tǝ tǝ lǝsǝ ; kɛrɛ a bot mǝwain mǝfɛth rǝ tǝbos tǝfu , ɔwa yi yɛrǝŋ ɛ tǝ won .
40009018	Ma ɔ kanɛ ŋa mȧtȧy ame-e , ugbǝka ulɔm ɔ der , ɔ sɔna kɔ tǝwu , ɔ pa , Ɔwan kȧmi ubɛra ɔ fi ka-ake , kɛrɛ der reŋ kɔ kȧta kȧmu kȧmȧ ɔ tǝ kǝli .
40009019	Ka Yisɔsȧŋ yi aŋkarande ŋɔŋ aŋ yokanɛ , aŋ tȧŋ kɔ .
40009020	Ka wuni bom ulɔm ǝŋbɔwurnɛ mǝtir ta tǝren tɔfɔt tǝrǝŋ-e , ɔ der rodarǝŋ kɔŋ , ɔ gboŋ amɛsɛ ma aruma rɔŋ .
40009021	kotȧy-e ɔ pa ka ȧŋmerȧ ŋɔŋ , Bepi i gboŋ gbo aruma rɔŋ-e , i ti yeŋk .
40009022	Ma Yisɔs ɔ fǝlɛ ɔ nənk kɔ-e , ɔ , pa , Wan ka mi ubɛra , bȧk kǝbuth . Kȧlanɛ kȧmu kǝ po mu yeŋkǝs . Ka ɔwuni bom ɔ yeŋk ka ȧŋlɔkɔ ŋati gbeŋ .
40009023	Ma Yisɔsȧŋ ɔ bek ka ȧŋseth ŋa ɔgbǝka-e , ɔ nənk aŋfɛŋ tulɛŋ yi ȧruniya aŋ bok ,
40009024	kɔ pa ro ŋaŋ , Wur nu kotȧy-e ɔwath ubɛra ɔ fi hɛ , ɔ dirȧ gbo . Kaŋ sel kɔ bɛ .
40009025	Kɛrɛ ma a po wurɔ aŋfǝm-e , ɔ wɔŋ , kɔ wop kȧta ka ɔwath ubɛra , kɔ yokanɛ .
40009026	Ka tȧgbuŋ tati tǝ gbanthɛnɛ ka ȧŋthɔf ŋati bɛ .
40009027	Ɔwa ma Yisɔs ɔ wur ri-e , alaŋgba afith ŋarǝŋ aŋ tȧŋ kɔ , aŋ sel ɛrɔŋ kaŋ pa , Munɔ ɔwan ka Debid , ba su ȧney .
40009028	Ma Yisɔsȧŋ ɔ po wɔŋ ro seth-e , aŋlaŋgba afith aŋ der ro ŋɔŋ . Ka Yisɔs ɔ pa ro ŋaŋ , Nǝ lanɛ kǝpa i gbǝli yɔ ȧte-i ? kaŋ wosȧnɛ kɔ , aŋ pa , Yao Pa .
40009029	kɔ gboŋ ɛfɔr yaŋ , ɔ pa , Ta pǝ yi nu mɔ mǝ kȧlanɛ ka nu kǝ yi .
40009030	Ka ɛfɔr yaŋ ɛ kanthɛ . Ka Yisɔsȧŋ ɔ maŋ ŋa kiriŋ kiriŋ kȧmȧ aŋ te ti tɔri wuni o wuni .
40009031	Kɛrɛ maŋ wur-e , aŋ gbanthɛnɛ ȧŋes ŋɔŋ ka ȧŋthɔf ŋati bɛ .
40009032	Ɔwa maŋ wur ri-e , a kȧrȧ ulaŋgba kǝbobo ro ŋɔŋ ɔwe ba ukǝrǝfi .
40009033	Ma ɔ wurɔ ɔkǝrǝfi-e , kabobo ɔ fɔf , ka ȧruniya rǝ kabanɛ , rǝ pa , Thȧnkȧŋ a tha nənk hɛ tȧy tǝwunɔŋ kǝtɔŋ ka aŋIsrɛl .
40009034	Kɛrɛ aŋFarisi aŋ pa , Ɔ wurɔ akǝrǝfi ka kȧta ka ɔbȧy ka aŋkǝrǝfi .
40009035	Ka Yisɔs ɔ kɔth kɔth ka tapet yi ka tagbɔm bɛ , ɔ thǝksa aŋfǝm ka ɛseth yaŋ ɛgbanɛ , kɔ tamǝs ȧkɛra kǝfinɔ ka rȧbȧy , ɔ yeŋkǝs rǝtu o rǝtu ara yi kǝtɔŋ ka ŋaŋ .
40009036	Kɛrɛ ma ɔ nənk ȧsuniya-e , ȧney aŋ wop kɔ ta ȧtǝ ŋaŋ , pǝkasifɛ aŋ sɔmpanɛ , ɔwa aŋ sakanɛ mɔ tǝlɔmɛ aŋa te ba utɔl .
40009037	kɔ pa ka aŋkarande ŋɔŋ , Tǝ tɛntɛnɛ karɔk kǝ yi kǝbana , kɛrɛ aŋrɔk a than .
40009038	Tiyȧŋ nɛmthɛnɛ nu ɔMarki ka karɔk , kȧmȧ ɔ somra akump ka karɔk kɔŋ .
40010001	kɔ tela ro ŋɔŋ aŋkarande ŋɔŋ tɔfɔt ŋarǝŋ , ɔ sɔŋ ŋa afɔsɔ rokɔm ka aŋkǝrǝfi alǝs tǝ kǝwura ŋa ka afǝm , dɛ yi tǝ kǝyeŋkǝs rǝtu o rǝtu .
40010002	Ɔwa ames ma aŋsom tɔfɔt ŋarǝŋ mi ame ; Ɔtɔtɔkɔ , Saymɔnȧŋ , ɔwe a bont Pita , yi ɔwɔnt kɔŋ Andru . Yemǝsȧŋ ɔwan ka Sɛbidi , dɛ yi Yɔn ɔwɔnt kɔŋ .
40010003	Filipȧŋ , Barthɔlɔmiyuȧŋ , Thɔmɔsȧŋ yi Mathyɔŋ , ɔthonkla ɛfȧk . Yemǝsȧŋ , ɔwan ka Alfiɔs , yi Thȧdiyɔsȧŋ .
40010004	Saymɔnȧŋ ɔwe ro Kenan , yi Yudas Iskariyɔt ɔwe sɔnd kɔ .
40010005	Antɔfɔt ŋarǝŋ aŋe-e , ŋa Yisɔs ɔ som , ɔ yamari ŋa , kɔ pa , Te nu kɔ ka tȧbona tǝlɔm , te nu wɔŋ rǝ kǝpet o kǝpet ka aŋSamariya ,
40010006	kɛrɛ kɔnɛ nu gbo ka talɔmɛ tǝsɔkar ta ȧŋseth ŋa aŋIsrɛl .
40010007	Ɔwa ma nǝ kɔnɛ-e , tam nu , nǝ pa , Rȧbȧy ra ro riyana rǝ po fat .
40010008	Yenkǝs nu aŋtuy , fethǝr nu aŋa ba arom-e , yokas nu aŋfi-e , wurɔ nu aŋkǝrǝfi . Naŋ nǝ po sɔthɔ rǝ kǝte ram , ɔwa sɔŋ nu rǝ kǝte gbasi ȧrȧm .
40010009	Te nu keranɛ abɔŋɔ , akala ȧferȧ , thalɔm akɛm ka ɛbuthu ɛ nu .
40010010	Te nu keranɛ ɛgbaŋfa ka ȧŋbiyas , te nu keranɛ suma tǝrǝŋ , te nu keranɛ ɛkɔftha thalɔm tǝtǝk , kotȧy-e wuni yɔ mǝpanth ɔ mar sɔthɔ ɛyɛt yɔŋ ɛdi .
40010011	Rǝ kǝpet o kǝpet thalɔm tǝgbɔm o tǝgbɔm mȧ nǝ wɔŋ-e , thɛns ri nu wuni finɔ ; ɔwa rǝ mǝ nǝ yianɛ haŋ nǝ wur ri .
40010012	Ma nǝ wɔŋ rǝ aseth-e , kori ŋi .
40010013	Bepi ȧŋseth aŋ yi afinɔ-e , yɔ mathɔfǝl ma nu mǝ rensa ŋi , kɛrɛ bepi aŋ yi hɛ afinɔ-e , yɔ mathɔfǝl ma nu mǝ kȧl ro nu .
40010014	Ɔwa wuni o wuni ɔwe te malanɛ nu , ɔwa ɔ te tǝl ȧsim ta nu-e , ma nǝ wur ka ȧŋseth ŋati-e , thalɔm ka kȧpet kati-e , koŋkoŋ kabof ka ȧtȧtək ta nu .
40010015	Tɛntɛnɛ i kanɛ nu , pǝ tǝ yi ɔfisa ta ȧŋthɔf ŋa ro Sɔdɔm yi ro Kɔmɔra ka ȧŋrey ŋa kagbǝk ɛpa , pǝthasi ta kȧpet kati .
40010016	Kǝla , i som nu mɔ tǝlɔmɛ kǝtɔŋ ka tȧthɔlu . Tiyȧŋ , yi nu na atempi yereŋ mɔ ɛbok , ɔwa yi nu na athɔfǝl bɛm mɔ tǝpǝrǝm .
40010017	Kɛrɛ pɛndaf nu afǝm , ȧtesoma-e aŋ tǝ lȧnki nu ka aŋgbǝka , ɔwa aŋ tǝ sapa nu nǝkɛt ka ɛseth yaŋ ɛgbanɛ .
40010018	Aŋ tǝ kera nu sɔ rodi ka aŋbȧy yi aŋbȧki salata mi , kȧmȧ nǝ yi mǝseri ro ŋaŋ yi ka tȧbona tǝlɔm .
40010019	Kɛrɛ ma a lȧnki nu-e , te nu soli ta ȧte mǝ nǝ fɔf , kotȧy-e ka ȧŋlɔkɔ ŋati a tǝ sɔŋ nu ȧte mǝ nǝ fɔf .
40010020	kotȧy-e naŋ tha mǝ fɔf , kɛrɛ ɔYina mǝsǝm ka ɔKas ka nu kɔnɔ mǝ fɔf rokor ka nu .
40010021	Ɔwɔnt ɔ tǝ lȧnki ɔwɔnt ka rǝfi , ɔwa ɔkas ɔ tǝ lȧnki ɔwan kɔŋ . Ɔwa awuth aŋ tǝ yokar aŋa kom ŋa kȧmȧ aŋ yɔ a dif ŋa .
40010022	Afǝm bɛ aŋ tǝ gbɛŋa nu salata ȧŋes a mi , kɛrɛ ɔwe mǝ muyu haŋ ka ɔthalnɛ-e , kɔnɔ kati ɔ tǝ kisi .
40010023	Bepi a sompa nu ka kȧpet ake-e , gbukɛ nu nǝ kɔ ka kȧlɔm . Tǝ tɛntɛnɛ i kanɛ nu , nǝ gbǝli hɛ po kori tapet ta aŋIsrɛl bɛ haŋ ɔWan ka wuni ɔ po der .
40010024	Ukarande ɔ thas hɛ ɔkarmɔkɔ kɔŋ , thalɔm ȧbɔy ɔ thas hɛ ɔmarki kɔŋ .
40010025	Ɔbeki ta ɔkarande tǝ kǝyi mɔ ɔkarmɔkɔ kɔŋ , dɛ yi ȧŋbɔy mɔ ɔmarki kɔŋ . Bepi a po bont ɔmarki kɔŋ , dɛ yi ȧŋbɔy mɔ ɔmarki kɔŋ . Bepi a po bont ɔmarki ka ȧŋseth Biyɛlsibɔb-e , pǝ tha gbethi ŋaŋ aŋa yi ka kabɔr kɔŋ .
40010026	Tiyȧŋ te nu nesa ŋa , kotȧy-e tȧy tǝgbǝpǝr tǝ yi hɛ ȧte mǝ a te ba kǝgbǝpǝri ; ɔwa tȧy tǝmaŋknɛ tǝ yi hɛ ȧte mǝ a te ba kǝŋaibi .
40010027	Ȧtȧ i kanɛ nu ka ɔbi-e , pa ti nu ka ɔwaŋ . Ɔwa ȧte nǝ tǝl ro lǝns-e , tam ti nu ka ɛseth rokɔm .
40010028	Te nesa aŋa mǝ dif aŋdɛr , kɛrɛ aŋ gbǝli hɛ dif aŋesǝm . Kɛrɛ nesa nu kɔn ɔwe gbǝli dim aŋesǝm dɛ yi aŋdɛr ro yahanama .
40010029	A thila hɛ ɛgbaŋa ŋarǝŋ ta apɛni-i ? Ɔwa hali ukin ka ŋaŋ ɔ fumpɔ hɛ ro thɔf thambe ɔKas ka nu ɔ tȧrȧ ti .
40010030	Ɔwa hali aŋfon ŋa tabomp ta nu-e , a po lɔm ŋa bɛ .
40010031	Tiyȧŋ te nu nesa , nǝ ba mɔlɔ pǝthasi ɛgbaŋa agbȧthi .
40010032	Wuni o wuni ɔwe mǝ seri ta ȧta mi rodi ka aŋfǝm , minɛ sɔ i ti seri ta atɔŋ rodi ka ɔKas kȧmi ɔwe yi ro riyana .
40010033	Kɛrɛ wuni o wuni ɔwe mǝ pɛnsanɛ mi rodi ka aŋfǝm-e , minɛ sɔ i ti pɛnsanɛ kɔ rodi ka ɔKas kȧmi ɔwe yi ro riyana .
40010034	Te nanɛ kǝpa i der tǝ kǝsɔŋ mǝthɔfǝl ka ȧdȧru . I der hɛ tǝ kǝsɔŋ mǝthɔfǝl , kɛrɛ i karanɛ agbathɔ .
40010035	kotȧy-e i der tǝ kǝbot mǝputhanɛ kǝtɔŋ ka ɔwan uruni yi ɔkas kɔŋ , kǝtɔŋ ka ɔwan ubɛra yi ɔkara kɔŋ , dɛ yi kǝtɔŋ ka ɔwe balȧ ka ɔwan kɔŋ uruni yi ɔniŋkara kɔŋ .
40010036	Ɔwa aŋtheranɛ ŋa wuni aŋ tǝ yi ka rȧkomra rɔŋ gbeŋ .
40010037	Wuni o wuni ɔwe bɔthǝr ɔkas thalɔm ɔkara pǝthasi minɛȧŋ , ɔ bek hɛ ta ȧtȧ mi . Ɔwa wuni o wuni ɔwe bɔthǝr ɔwan uruni thalɔm ɔwan ubɛra pǝthasi minɛȧŋ , ɔ bek hɛ ta ȧtȧ mi .
40010038	Ɔwa kɔn ɔwe te gbasi akǝnt kɔŋ kǝpǝŋkinɛ , ɔ tȧŋ mi-e , ɔ bek hɛ ta ȧtȧ mi
40010039	Ɔwe mǝ bɛnɛ aŋesǝm ŋɔŋ ɔ tǝ dim ŋi , ɔwa ɔwe mǝ dim aŋesǝm ŋɔŋ salata mi ɔ tǝ fir ŋi .
40010040	Ɔwe malanɛ nu ɔ malanɛ mi , ɔwa ɔwe malanɛ mi-e , ɔ malanɛ ɔwe som mi .
40010041	Ɔwe mǝ malanɛ unabi pǝkasifɛ ɔ yi unabi-e , ɔ tǝ sɔthɔ ȧŋrȧm ŋa unabi , ɔwa ɔwe mǝ malanɛ wuni lompi pǝkasifɛ ɔ yi wuni lompi-e , ɔ tǝ sɔthɔ ȧŋrȧm ŋa wuni lompi .
40010042	Wuni o wuni ɔwe mǝ sɔŋ apɔthi ŋa mȧnt mǝtaŋk tǝ kǝmun ka ukin ka aŋlɔl aŋe pǝkasifɛ ɔ yi ukarande-e , i kanɛ nu tɛntɛnɛ ɔ ba hɛ kǝdim ȧŋrȧm ŋɔŋ .
40011001	Ka pǝ re yi ma Yisɔsȧŋ ɔ po yamari aŋkarande ŋɔŋ tɔfɔt ŋarǝŋ-e , ɔ wur ri tǝ kǝthǝksa dɛ yi tǝ kǝtam ka tapet taŋ .
40011002	Ma Yɔnȧŋ ɔ tǝl ka ȧŋseth ŋa tȧrǝŋka mȧyɔs ma Kraist-e , ɔ som akarande ŋɔŋ ŋarǝŋ .
40011003	kaŋ pa ro ŋɔŋ , Munɔ yi kɔn ɔwe ba kǝder-i , thalɔm sǝ ba tǝ kǝkǝli ta ulɔm-i ?
40011004	Ka Yisɔsȧŋ ɔ lasi ɔ pa ro ŋaŋ , Kɔnɛ nǝ tɔri Yɔn mȧtȧy ama nǝ tǝl dɛ yi ama nǝ nənk .
40011005	Aŋfith aŋ sɔthɔ kakǝli ka ŋaŋ , aŋtǝtkɛ aŋ kɔth , aŋa ba rǝlel-e , a fethǝr ŋa , aŋtȧŋȧ aŋ tǝl , a yokas aŋfi-e , ɔwa a tɔri ȧkɛra kǝfinɔ ka Kuru ka ȧŋmɔnɛ .
40011006	Ɔwa wuni ka aruba wɔŋ ɔwe te fir tȧy tǝpǝnthbǝla ro rɔmi .
40011007	Maŋ po kɔnɛ-e , Yisɔs ɔ tǝp kǝpa ka ȧsuniya ta salata Yɔn , Ko tȧy tȧŋ nǝ kɔ ro wula tǝ kǝkǝli-e ? Kǝthȧŋkɛ ȧke aŋfef aŋ yinktha-i ?
40011008	Kɛrɛ ko tȧy tȧŋ nǝ wur tǝ kǝkǝli-e ? Wuni ɔwe lopra ɛlopra ɛnɔfthɔ-i ? Kǝla , ŋaŋ aŋa wɔŋ ɛlopra ɛnɔfthɔ aŋ yi ka ɛseth ya aŋbȧy .
40011009	Kɛrɛ kɔyɛŋ gbeŋ nǝ wur-e ? Tǝ kǝnǝŋk unabi-i ? Aŋko i kanɛ nu-e , uthasi unabi .
40011010	Kɔn ɔwe ta ɔwe a gbal kǝpa , Kǝla i som ɔsom kȧmi roder ka mu kǝdi , Ɔwe mǝ bɛmpa aroŋ da mu rodi kȧmu .
40011011	Tǝ tɛntɛnɛ i kanɛ nu , kǝtɔŋ ka ŋaŋ aŋa afǝm abom aŋ kom wuni ɔ tha yokanɛ hɛ ɔwe yi ubana uthasi Yɔnȧŋ ɔBaftays . Kɛrɛ ɔwe yi ɔlɔl thɔŋ bɛ ka rȧbȧy ra ro riyana ɔ yi ubana uthasi kɔ .
40011012	Kǝtǝp ka mȧrey ma Yɔn ɔBaftays haŋ ka ȧŋlɔkɔ aŋe rȧbȧy ra ro riyana rǝ tǝlnɛ afɔsɔ-e , ɔwa aŋfǝm ŋa afɔsɔ aŋ gbasi ŋi rǝ afɔsɔ .
40011013	kotȧy-e aŋnabi yi aŋthɔ aŋ nȧbi haŋ ka kȧder ka Yɔn .
40011014	Ɔwa bepi nǝ selɔ tǝ kǝmalanɛ ti-e , Ilaya kɔn ɔwe , ɔwe ba tǝ kǝder .
40011015	Ɔwe ba ɛlǝns ta ɔ tǝl .
40011016	Ko rǝka raŋ mǝ i lomɔ rȧkomra are-e ? Rǝ bȧlȧnɛ mɔ afɛth aŋa yirȧ ka ɔdɛr ɔthila , aŋ muti aŋkos ŋaŋ ,
40011017	kaŋ pa , Sǝ fɛŋa nu tulɛŋ , nǝ thɔmɔ hɛ ; sǝ leŋa nu mǝleŋ ma rǝbora , kɛrɛ nǝ bok hɛ .
40011018	kotȧy-e Yɔnȧŋ ɔ der hɛ rǝ kǝdi thalɔm rǝ kǝmun , kaŋ pa , Ɔ ba ukǝrǝfi .
40011019	ƆWan ka wuni ɔ der rǝ kǝdi dɛ yi rǝ kǝmun , ɔwa aŋ pa , Kǝli ulaŋgba uwɔnthi rɛ umun ubana-e , uyathki ka aŋthoŋkla ɛfȧk yi aŋfǝm ŋa ɛhakɛ . Kɛrɛ kǝtemp kǝ tǝ sɔthɔ mǝmari ka mȧyɔs mati .
40011020	Ka ȧŋlɔkɔ ŋati ɔ tǝp kǝthɛkɛ tapet ro ɔ tha po yɔ mȧyɔs mɔŋ mǝkabanɛ , pǝkasifɛ aŋ thupi hɛ , kɔ pa ,
40011021	Mɔnɛ ro mu Korasin ! Mɔnɛ ro mu Bɛthsayda ! kotȧy-e bepi mȧyɔs mǝkabanɛ ama a po yɔ kǝtɔŋ ka nu-e , a yɔ ma naŋ ro Tair dɛ yi ro Sidon-e , aŋ tǝ po naŋ thupi ɔwoni rǝ kotha kǝnɛthɛ dɛ yi rǝ ros .
40011022	Kɛrɛ i kanɛ nu , pǝ tǝ yi ɔfisa ta ro Tair yi ro Sidon ka ȧŋrey ŋa kǝthoŋkas pǝthasi nu .
40011023	Ɔwa munɔ Kepaniyɔm , a tǝ ŋata mu ro riana-i ? A tǝ thora mu ro kǝrǝfi ! kotȧy-e bepi aŋ po naŋ yɔ mȧyɔs mǝkabanɛ ro Sɔdɔm ama a po yɔ ro mu-e , kǝ tǝ tǝma naŋ haŋ ka-ake .
40011024	Kɛrɛ i kanɛ nu , pǝ tǝ yi ɔfisa ta ȧŋthɔf ŋa ro Sɔdɔm ka ȧŋrey ŋa kǝthoŋkas pǝthasi munɔ .
40011025	Ka ȧŋlɔkɔ ŋati Yisɔsȧŋ ɔ pa , I mɔmɔ mu , ɔKas ɔMarki ka ro riyana yi ȧdȧru , pǝkasifɛ mǝ po maŋk mȧtȧy ame ka aŋtempi yi aŋtara tȧy , ɔwa mǝ ŋaibi ma ka tǝlɛnth .
40011026	Aŋko , ɔKas , ȧtesoma-e ya pǝ yi ɔfinɔ ka kakǝli ka mu .
40011027	ƆKas kȧmi ɔ po sɔŋ mi mətȧy bɛ , ɔwa wuni o wuni ɔ tɛ hɛ ɔWan thambe ɔKas ; ɔwa wuni o wuni ɔ tɛ hɛ ɔKas thambe ɔWan dɛ yi ka ɔwe ɔWan ɔ yema tǝ kǝŋaibi kɔ .
40011028	Der nu ro rɔmi , naŋ bɛ aŋa mǝ thɔrɔ dɛ yi aŋa ba tothe tǝlel , ɔwa i ti sɔŋ nu kǝfothanɛ .
40011029	Gbasi kȧronke kȧmi nǝ rǝnȧ ki , kȧmȧ nǝ thǝkǝs ro rɔmi ; kotȧy-e min thɔfǝl bɛm , i kȧl ba ȧmerȧ athoranɛ , ɔwa nǝ tǝ fir kǝfothanɛ ka ɛŋesǝm ɛ nu .
40011030	kotȧy-e kȧronke kȧmi kǝ tui hɛ tȧy , ɔwa akothe kȧmi kǝ fǝŋf .
40012001	Ka ȧŋlɔkɔ ŋati Yisɔsȧŋ ɔ gbǝkinɛ atɔr ka aŋsabath . Ɔwa ma aŋkarande ŋɔŋ aŋ yi ador-e , aŋ tǝp kǝsimǝth magbas , kaŋ di ma .
40012002	Kɛrɛ ma aŋFarisi aŋ nənk ti-e , aŋ pa ro ŋɔŋ , Kǝli aŋkarande a mu aŋ yɔ ȧte pǝ te mar yɔ ka ȧŋrey ŋa aŋsabath .
40012003	kɔ pa ro ŋaŋ , Nǝ tha karaŋ hɛ ȧte Debid ɔ yɔ ma dor rǝ bȧk kɔ dɛ yi ŋaŋ aŋa yi yi kɔn-i ?
40012004	Ma ɔ wɔŋ ka ȧŋseth ŋa Kuru , kɔ di kabo kǝsǝm ȧke pǝ te mar di ta atɔŋ thalɔm ta ȧte ŋaŋ aŋa yi yi kɔnɔ , thambe gbo ta aŋfode-i ?
40012005	Thalɔm nǝ tha karaŋ hɛ ka aŋthɔ kǝpa ka aŋsabath aŋfode ŋa ȧŋseth ŋa Kuru aŋ lǝsǝr aŋsabath , kɛrɛ aŋ ba hɛ mǝthɛkɛ-i ?
40012006	Kɛrɛ i kanɛ nu kǝpa , ukin ɔwe yi ubana pǝthasi ȧŋseth ŋa Kuru ɔ yi nɔ .
40012007	Ɔwa bepi nǝ tȧrȧ naŋ aŋlokthi ŋa ȧsim ȧte , I fela ȧney , pǝ yi hɛ sathka , nǝ gbǝli hɛ naŋ sɔŋ mǝtheri ka ŋaŋ aŋa yi apaŋi tȧy .
40012008	kotȧy-e ɔWan ka wuni ɔ yi ɔMarki ka aŋsabath .
40012009	Ma ɔ wur ri-e , ɔ kɔnɛ ka ȧŋseth ŋaŋ agbanɛ .
40012010	Ka wuni ɔ yi ri ɔwe ba kǝta kǝfi . Kaŋ yif kɔ , aŋ pa , Pǝ yi ɔlompi tǝ kǝyeŋkǝs wuni ka ȧŋrey ŋa ȧŋsabath-i ? ( kȧmȧ aŋ ba tȧy tǝ kǝgbanthir kɔ ) .
40012011	kɔ pa ro ŋaŋ , Wuni reke kǝtɔŋ ka nu ɔwe mǝ ba kǝlɔmɛ kin , bepi ɔ fumpɔ rǝ abi ka aŋsabath-e , mǝ ɔ te wop kɔ tǝ kǝwura kɔ-e ?
40012012	Thamsinɛ wuni kǝpet ɔ ba amɔlɔ pǝthasi kǝlɔmɛ ! Tiyȧŋ pǝ yi ɔlompi tǝ kǝyɔ tȧy tǝfinɔ ka ȧŋrey ŋa aŋsabath .
40012013	kɔ pa ka ɔlaŋgba , Thanthi kȧta ka mu . Kɔ thanthi ki , ka kǝ kȧl yeŋk mɔ kalɔm .
40012014	Ka aŋFarisi aŋ wur , aŋ nǝŋkanɛ ta atɔŋ , to mǝ aŋ yɔ tǝ kǝdif kɔ .
40012015	Yisɔsȧŋ ma ɔ tȧrȧ ti-e , ɔ wur ri , ka agbȧthi aŋ tȧŋ kɔ , kɔ yeŋkǝs ŋa bɛ .
40012016	Kɛrɛ ɔ maŋ ŋa kȧmȧ aŋ te yɔ a tȧrȧ kɔ ,
40012017	kȧmȧ ȧte Isaya ɔnȧbi ɔ pa tǝ lasǝr , kǝpa ,
40012018	Kǝla , ȧŋbɔy a mi ɔwe i po thith , Ɔbɔthǝr kȧmi ka ɔwe ȧŋmerȧ a mi aŋ ba mǝbɔnɛ . I ti bot ɔYina kȧmi ro ŋɔŋ , Ɔwa ɔ tǝ tɔri mǝlompi ka tȧbona tǝlɔm .
40012019	Ɔ ba hɛ kǝgbȧl , thalɔm kǝŋȧtȧ ȧrim rɔŋ , Ɔwa wuni o wuni ɔ ba hɛ kǝtǝl ȧrim rɔŋ ka asoŋ tǝbana .
40012020	Ɔ ba hɛ kǝsim kǝthȧnkɛ kǝnulȧ , Ɔ ba hɛ kǝdimsi awik aŋa mǝ wur kimȧ , Haŋ ɔ somrȧ kǝthoŋkas tǝ kǝtham .
40012021	Ɔwa ka ȧŋes ŋɔŋ tȧbona tǝlɔm tǝ tǝ gbak ȧmerȧ .
40012022	kaŋ kȧrȧ wuni ɔwe ba ukǝrǝfi ro ŋɔŋ , ɔ yi ufith dɛ yi kǝbobo . Kɔ yeŋkǝs kɔ , ɔwa ɔlaŋgba kǝbobo ɔ nənk , ɔ kȧl fɔf .
40012023	Ka ȧsuniya bɛ aŋ kabanɛ , aŋ pa , ƆWan ka Debid , kɔn tha ɔwe-i ?
40012024	Kɛrɛ ma aŋFarisi aŋ tǝl ti-e , aŋ pa , Ɔwuni ɔwe ɔ wurɔ akǝrǝfi ka aŋfɔsɔ ŋa Biyɛlsibɔb , ɔbȧy ka aŋkǝrǝfi .
40012025	Ma Yisɔsȧŋ ɔ tȧrȧ ɛnanɛ yaŋ-e , ɔ pa ro ŋaŋ , Rǝbai o rǝbai ro mǝputhanɛ mǝ wɔŋ rǝ tǝ sakthɛ ; ɔwa kǝpet o kǝpet thalɔm aseth o seth ro mǝputhanɛ mǝ yi aŋ gbǝli hɛ tǝma .
40012026	Bepi Sethani ɔ wurɔ Sethani-e , ɔ timnɛ , ɔwa to rȧbȧy rɔŋ mǝ rǝ gbǝli tǝma-e ?
40012027	Bepi i wurɔ akǝrǝfi ka aŋfɔsɔ ŋa Biyɛlsibɔbȧŋ , rǝ kȧta ka kanɛ aŋwuth a nu mǝ aŋ wurɔ ŋa-e ? Tiyȧŋ ŋa mǝ gbǝka nu ȧŋpa .
40012028	Kɛrɛ bepi i wurɔ akǝrǝfi ka aŋfɔsɔ ŋa ɔYina ka Kuru Mǝsaba-e , rȧbȧy ra Kuru rǝ derǝr nu .
40012029	Thalɔm to wuni mǝ ɔ gbǝli wɔŋ rǝ ȧŋseth ŋa wuni ba afɔsɔ tǝ kǝlukǝs ɛyɛt yɔŋ thambe ɔ mɔtha sek ɔwuni kati-e ? Kǝdarǝŋ kati ɔ tǝ gbǝli tɛn lukǝs ɛyɛt ya ȧŋseth ŋɔŋ .
40012030	Ɔwe te yi ka ȧŋgbȧp a mi ɔ tǝma kǝŋamnɛ mi . Ɔwe te thoŋkla dɛ yi minɛȧŋ , ɔ sakthi .
40012031	Tiyȧŋ i kanɛ nu , ɛhakɛ bɛ-e , dɛ yi ȧsim tǝlǝs bɛ ȧte afǝm mǝ aŋ fɔf kǝŋamnɛ Kuruȧŋ , a tǝ tera ŋa ti , kɛrɛ a ba hɛ kǝtera ɔwuni ɔwe mǝ fɔf kǝŋamnɛ ɔYina mǝsǝm .
40012032	Wuni o wuni ɔwe mǝ fɔf ɔlǝs ta ɔWan ka wuni , a tǝ tera kɔ ti ; kɛrɛ ɔwe mǝ fɔf ɔlǝs ta ɔYina mǝsǝm , a ba hɛ kǝtera kɔ ti hali ka ȧdȧru are , ta a pa ras ka ȧdȧru ara mǝ derȧŋ .
40012033	Yɔ hɔ kȧmȧ aŋǝnt aŋ thesa , yi mȧkomi mati mǝ thesa , thalɔm yɔ aŋǝnt aŋ lǝsǝ yi mȧkomi mati mǝ lǝsǝ ; kotȧy-e a tȧrȧ aŋǝnt ka mȧkomi mati .
40012034	Naŋ rǝkomra ra ɛgbɔrɔ , to mǝ nǝ gbǝli fɔf mətȧy mǝfinɔ ma nǝ yi alǝs-e ? kotȧy-e kasǝŋ kǝ tǝ fɔf kǝwur ka kala ka ȧŋmerȧ .
40012035	Ɔwuni finɔ ɔ wurɔ mətȧy mǝfinɔ ka ɛbɛnɛnɛ yɔŋ ɛfinɔ , ɔwa ɔwuni lǝs ɔ wurɔ mətȧy mǝlɔs ka ɛbɛnɛnɛ yɔŋ ɛlǝs .
40012036	Kɛrɛ i kanɛ nu kǝpa-e , rim o rim rǝyai ara afǝm mǝ aŋ fɔf aŋ ba tǝ kǝgbaki ti ka ȧŋrey ŋa kǝthoŋkas .
40012037	kotȧy-e ka ȧsim ta mu rǝ mǝ a sɔŋ mu mǝmari , ɔwa ka ȧsim ta mu rǝ mǝ a sɔŋ mu mǝtheri .
40012038	Ka aŋkarmɔkɔ dɛ yi aŋFarisi alɔm aŋ pa , Karmɔkɔ , sǝ yema nənk amisali ka kȧta ka mu .
40012039	Kɛrɛ ɔ wosa ɔ pa ro ŋaŋ , Rǝkomra rǝlǝs , rǝte lanɛ rǝ thɛns amisali , kɛrɛ a sɔŋ hɛ ŋa amisali , thambe ȧŋmisali ŋa ɔnȧbi Yona .
40012040	kotȧy-e mɔ mǝ Yonaȧŋ ɔ ba mǝrei mǝsas pali gbɛs ka akor ka kalop kǝbana-e , ya ɔWan ka wuni mǝ ɔ yi rokor ka ȧŋthɔf mǝrei mǝsas pali gbɛsȧŋ .
40012041	Aŋfǝm ŋa ro Ninifɛ aŋ tǝ tǝma yi rȧkomra are ka kathoŋkas-e , aŋ tǝ sɔŋ ri mǝtheri , kotȧy-e aŋ thupi ka kakawandi ka Yona , ɔwe yi ubana uthasi Yonaȧŋ ɔ yi nɔ .
40012042	Ɔbȧy ubɛra ka ȧŋthɔf ȧdiyɔ ɔ tǝ yokanɛ yi rȧkomra are ka kathoŋkas-e , ɔ tǝ sɔŋ ri mǝtheri , kotȧy-e ɔ wur ɔbɔli tǝ kǝtǝl kȧtemp ka Sɔlɔmɔn , ɔwe yi ubana uthasi Sɔlɔmɔn ɔ yi nɔ .
40012043	Ma ɔkǝrǝfi ulǝs ɔ wur ka wuni-e , ɔ yanta yanta dɛr ro mȧnt mǝ te yi , ɔ thɛns kǝfothanɛ kɛrɛ ɔ fir hɛ ki .
40012044	Ka ȧŋlɔkɔ ŋati ɔ tǝ pa , I ti kȧlanɛ ka ȧŋseth a mi ro i wur . Ma ɔ bek ri-e , ɔ fir ŋi afoth , agbǝl , ɔwa ayesi .
40012045	Ȧŋlɔkɔ ŋati ɔ kɔnɛ , ɔ karanɛ akǝrǝfi tamthǝdɛrǝŋ alɔm aŋa yi alǝs athasi kɔ , kaŋ wɔŋ aŋ yirȧ ri . Ɔwa mȧlǝpsɔ ma ɔwuni kati mǝ yi mǝlǝs mǝthasi matɔtɔkɔ . Ya pǝ yi sɔ yi rȧkomra rǝlǝs are .
40012046	Ma ɔ bɔ fɔfȧnɛ aŋfǝm-e , ɔkara kɔŋ yi aŋwɔnt ŋɔŋ aŋ tǝma rokaŋ , aŋ yema kǝ fɔfȧnɛ kɔ .
40012047	Ka ukin ɔ pa ro ŋɔŋ , Ɔya ka mu yi aŋwɔnt mu aŋ tǝma rokaŋ , aŋ yema kǝfɔfanɛ mu .
40012048	Kɛrɛ ɔ lasi , ɔ pa ka ɔwe kanɛ kɔ-e , Kanɛ yi ɔkara ka mi-e , ɔwa kanɛ ŋaŋ yi aŋwɔnt a mi-e ?
40012049	kɔ thanthi kȧta kɔŋ , ɔ lomanɛ ki ka aŋkarande ŋɔŋ , kɔ pa , Kǝli ɔkara kȧmi dɛ yi aŋwɔnt a mi !
40012050	Ȧtesoma-e wuni o wuni ɔwe mǝ yɔ mȧselɔ ma ɔKas kȧmi ɔwe yi ro riana-e , kɔnɔ yi ɔwɔnt mi uruni yi ɔwɔnt mi ubɛra dɛ yi ɔkara kȧmi .
40013001	Ka ȧŋrey ŋati Yisɔs ɔ wur ka ȧŋseth , ɔ kɔ yirȧ ro baŋ rayɛr .
40013002	Ka suniya tǝbana tǝ thoŋklanɛ ro ŋɔŋ , haŋ ɔ wɔŋ ka abil , ɔ yirȧ . Ka ȧruniya bɛ rǝ tǝma ro gbaŋ .
40013003	kɔ fɔfȧnɛ ŋa mətȧy mǝgbathi rǝ ɛlomɔ , ɔ pa , Kǝla , usak ɔ wur tǝ kǝsak .
40013004	Ma ɔ sak-e , mater mǝlɔm mǝ fumpɔ ro roŋ dayɛr , ka ɛbȧmp aŋ der aŋ gbȧmǝs ma .
40013005	Mǝlɔm mǝ fumpɔ rǝ agbalaŋ , ro mǝ te ba ɛthɔf ɛgbathi . Ɔlɛmp gbo mǝ lɔkɔ-e , ȧtesoma-e mǝ ba hɛ ɛthɔf ɛbɔlɔŋ .
40013006	Ɔwa ma aret rǝ gbep-e , ȧney nǝ gbaŋar ma , mǝ wela pǝkasifɛ mǝ ba hɛ ɛthǝnk .
40013007	Mǝlɔm mǝ fumpɔ ka tȧbȧnk ratɔŋ , ka tȧbȧnk tǝ lɔkɔ , tǝ thiŋkanɛ ma .
40013008	Kɛrɛ mǝlɔm mǝ fumpɔ ka ȧŋthɔf afinɔ , ka mǝ kom mǝkomi , mǝlɔm mɔlɔ ma kɛmɛ kin , mǝlɔm tǝgba tǝsas , mǝlɔm kǝgba tɔfɔt .
40013009	Ɔwe ba ɛlǝns ta ɔ tǝl .
40013010	Ka aŋkarande aŋ der aŋ pa ro ŋɔŋ , To pǝ som mǝ fɔfȧnɛ ŋa rǝ ɛlomɔ-e ?
40013011	kɔ lasi ɔ pa ro ŋaŋ , Ro rɔnu a sɔŋ kȧtȧrȧ ka ɛgbundu ya rȧbȧy ra ro riyana , kɛrɛ ro rɔŋaŋ a sɔŋ hɛ ki .
40013012	kotȧy-e wuni o wuni ɔwe ba , kɔnɔ mǝ a sɔŋ , ɔ tǝ ba agbȧthi , kɛrɛ wuni o wuni ɔwe te ba , a tǝ nɔy kɔ hali ara ɔ ba .
40013013	Tȧsom i fɔfȧnɛ ŋa rǝ ɛlomɔ , pǝkasifɛ hali aŋ kǝli aŋ nənk hɛ , ɔwa hali aŋ su ɛlǝns aŋ tǝl hɛ , ɔwa pǝ sɔk hɛ ŋa .
40013014	A lasǝr tapa ta Isaya ro rɔŋaŋ , ȧte pa ye , Rǝ kǝsu ɛlǝns nǝ tǝ tǝl , kɛrɛ pǝ gbǝli hɛ sɔk nu , Rǝ kǝkǝli nǝ tǝ nənk , kɛrɛ nǝ gbǝli hɛ gbɛnthas ti .
40013015	kotȧy-e ɛmerȧ ya aŋfǝm aŋe ɛ gbolŋanɛ , Ɔwa ɛlǝns yaŋ ɛ tui tǝl , Ɔwa aŋ po mɔp ɛfɔr yaŋ , Ta thani aŋ ti nənk yi ɛfɔr yaŋ , Ɔwa aŋ tǝl yi ɛlǝns yaŋ , Pǝ tǝ kȧl sɔk ŋa rǝ ȧmerȧ , Ɔwa aŋ kȧl lafthɛ Kama , i yeŋkǝs ŋa .
40013016	Kɛrɛ ɛfɔr ɛ nu ɛ ba aruba , ȧtesoma-e ɛ nənk , dɛ yi ɛlǝns ɛ nu sɔ , ȧtesoma-e ɛ tǝl .
40013017	Tǝ tɛntɛnɛ i kanɛ nu-e , anȧbi yi afǝm alompi agbȧthi aŋ fela tǝ kǝnǝŋk mȧtȧy ama naŋ nǝ nənk kɛrɛ aŋ nənk hɛ ma : dɛ yi tǝ kǝtǝl mȧtȧy ama naŋ nǝ tǝl , kɛrɛ aŋ tǝl hɛ ma .
40013018	I ti lokthɛ nu ȧŋlomɔ ŋa ɔsak .
40013019	Bepi wuni o wuni ɔ tǝl ȧrim ra rabȧy-e , ɔwa pǝ sɔk hɛ kɔ-e , Sethani ɔ der , ɔ kathi kɔ ȧte a po sak ka ȧŋmerȧ ŋɔŋ . Ɔwe-e , kɔnɔ a sak ro roŋ dayɛr .
40013020	Kɛrɛ kɔnɔ ɔwe a sak ka aŋgbalaŋ-e , kɔnɔ yi ɔwe mǝ tǝl ȧrim yi mǝbɔnɛ , ɔwa ɔ malanɛ ri .
40013021	Kɛrɛ ma ɔ te ba athǝnk-e , ɔ tǝma gbo ta alɔkɔ agbut . Ɔwa ma mɔnɛ thalɔm asɔmpanɛ aŋ bek salata ȧrim , lɛmp ɔ tǝ pǝnthbǝla .
40013022	Ɔwa kɔnɔ ɔwe a sak ka tabaŋk ratɔŋ-e , kɔnɔ yi ɔwe mǝ tǝl ȧrim , kɛrɛ aŋsoli ŋa ȧdȧru yi matɔns ma rȧyola mǝ tɔkǝr ȧrim , ɔwa ɔ kom hɛ sɔ mǝkomi .
40013023	Kɛrɛ kɔnɔ ɔwe a sak ka ȧŋthɔf afinɔ ɔ yi kɔnɔ ɔwe mǝ tǝl ȧrim , ɔwa pǝ sɔk kɔ . Ɔ kom mǝkomi tɛntɛnɛ , kɔ kom mǝlɔm mɔlɔ ma kɛmɛ kin , mǝlɔm mɔlɔ ma tǝgba tǝsas , mǝlɔm mɔlɔ ma kǝgba tɔfɔt .
40013024	kɔ bot alomɔ alɔm rodi ka ŋaŋ , ɔ pa , Rȧbȧy ra ro riyana rǝ bȧlȧnɛ mɔ wuni ɔwe sak mǝter mǝfinɔ ka akɔr kɔŋ ,
40013025	kɛrɛ ka tatak-e , ɔtheranɛ kɔŋ ɔ der ɔ sak kǝpika kǝtɔŋ apǝla , kɔ kɔnɛ .
40013026	Ɔwa ma mǝ lɔkɔ-e , mǝ wur ɛgbas-e , kapika sɔ kǝ wurnɛ .
40013027	Ka ɛbɔy ya ɔkas ka ȧŋseth aŋ der aŋ pa ro ŋɔŋ , Pa , mǝter mǝfinɔ tha mǝ sak ro kɔr kamu-i ? To pǝ tǝp kǝpika kǝ yi ri-e ?
40013028	kɔ pa ro ŋaŋ , Utheranɛ ulɔm kɔnɔ po yɔ ȧte . Ka ɛbɔy aŋ pa ro ŋɔŋ , Mǝ yema sǝ kɔ tusi kapika-i ?
40013029	Kɛrɛ ɔ pa , Sako , ta thani bepi nǝ tusi kapika-e , nǝ tǝ tusianɛ sɔ apǝla .
40013030	Ter yi yɛrǝŋȧŋ ɛ lɔkɔ dɛr ɔkin haŋ ka karɔk , ɔwa ka ȧŋlɔkɔ ŋa karɔk i ti pa ka aŋrɔk , Mɔtha nu thoŋkla kapika , ɔwa sekǝth ki rǝ ɛlik tǝ kǝthɔy . Kɛrɛ thoŋkla apǝla pa mi ro fuŋk .
40013031	kɔ bot sɔ alomɔ alɔm rodi ka ŋaŋ , ɔ pa , Rȧbȧy ra ro riyana rǝ bȧlȧnɛ mɔ aluka ŋa amustard aŋa wuni ɔ gbasi , ɔ tɛp ka akɔr kɔŋ .
40013032	Aŋ yi alɔl athasi maluka bɛ , kɛrɛ bepi aŋ po bȧk-e , aŋ yi ȧbana athasi ɛbuma bɛ , aŋ sǝkɛ ŋǝnt , ɔwa ɛbȧmp ya aŋfena aŋ der , kaŋ seth ka mara mati .
40013033	kɔ fɔf sɔ alomɔ alɔm ro ŋaŋ , ɔ pa , Rȧbȧy ra ro riyana rǝ bȧlȧnɛ mɔ ɛgbith ɛyɛ wuni bom ɔ gbasi ɔ maŋk rǝ rɛkɛ ra ɛthunth ɛsas , haŋ yi bɛ ɛ sǝkɛ ɛgbith .
40013034	Yisɔsȧŋ ɔ fɔf mȧtȧy ame bɛ ka ȧsuniya rǝ ɛlomɔ , ɔwa ɔ fɔfȧnɛ hɛ ŋa koko pǝthas rǝ alomɔ ,
40013035	kȧmȧ ȧrim ra ɔnȧbi rǝ lasǝr ara pa , I ti fɔf rǝ ɛlomɔ , I ti thǝksa mȧtȧy ama a maŋk rǝ agbundu kǝbi ka ɔtɔpɛr wa ȧdȧru .
40013036	Ma Yisɔsȧŋ ɔ tey ȧsuniya-e , ɔ wɔŋ ro seth , ka aŋkarande ŋɔŋ aŋ der ro ŋɔŋ aŋ pa , Lokthia su aŋlomɔ ŋa kapika ro kɔr .
40013037	kɔ wosa , ɔ pa ro ŋaŋ , Ɔwe sak mater mǝfinɔ kɔnɔ yi ɔWan ka wuni .
40013038	Ɔwa akɔr-e , kǝ yi ȧdȧru . Mater mǝfinɔ mǝ yi aŋwuth ŋa rȧbȧy , kɛrɛ kapika kǝ yi aŋwuth ŋa ɔwuni lǝs .
40013039	Ɔtheranɛ ɔwe sak ki-e , Sethani kɔnɔȧŋ . Ȧŋlɔkɔ ŋa karɔk aŋ yi ɔthalnɛ wa ȧdȧru , ɔwa aŋrɔk , ŋa yi aŋmȧleka .
40013040	Tiyȧŋ mɔ mǝ a thoŋkla kapika , ɔwa a thɔi ki ro nant-e , ya mǝ pǝ yi ka ɔthalnɛ wa ȧdȧru .
40013041	ƆWan ka wuni ɔ ba kǝsom aŋmȧleka ŋɔŋ kȧmȧ aŋ wurɔ ka rȧbȧy rɔŋ matȧy bɛ ama sɔŋ kǝyɛthȧ , dɛ yi ŋaŋ aŋa yɔ ɔlǝs .
40013042	Ɔwa a tǝ fitha ŋa rǝ atoŋ ŋa nȧnt ro kǝkulɔ yi kȧŋȧkŋȧk ɛsek kǝ yi .
40013043	Ka ȧŋlɔkɔ ŋati aŋlompi aŋ tǝ gbɛntha mɔ aret ka rȧbȧy ra ɔKas ka ŋaŋ . Ɔwe ba ɛlǝns ta ɔ tǝl .
40013044	Rȧbȧy ra ro riyana rǝ bȧlȧnɛ mɔ kɛŋ kǝbaki mɔlɔ ȧke a maŋk ro lal , ȧke wuni ɔ fir , ɔ kȧl maŋk ki , ɔwa ɔ kɔnɛ ɔ thila ara ɔ ba bɛ salata mabɔnɛ mati , kȧmȧ ɔ gbǝli wai aŋlal ŋati .
40013045	Ɔwa sɔ-e , rȧbȧy ra ro riyana rǝ bȧlȧnɛ mɔ wuni sǝkinɛ ɔwe thɛns mǝsar mǝbaki mɔlɔ .
40013046	Ɔwa ma ɔ po fir ȧsar ŋin abȧki mɔlɔ-e , ɔ kɔ thila ara ɔ ba bɛ-e , kȧmȧ ɔ wai ŋi .
40013047	Ɔwa rȧbȧy ra ro riyana rǝ bȧlȧnɛ sɔ mɔ kǝpɛl kǝgboya ȧke a fak ro baŋ , ɔwa kǝ gbip ɛlop agbaskɛ gbaskɛ .
40013048	Ma kǝ po la-e , a liŋ ki ro gbaŋ , kaŋ yirȧ aŋ thoŋkla aŋfinɔ rǝ tǝbǝlai , kaŋ fitha aŋlǝs .
40013049	Ya mǝ pǝ yi ka ɔthalnɛ wa ȧdȧru . Aŋmȧleka aŋ tǝ der , aŋ tǝ gbaski aŋlǝs ka aŋlompi ,
40013050	aŋ tǝ fitha ŋa ka aŋtoŋ ŋa nȧnt , ro kǝkulɔ yi kȧŋȧkŋȧk ɛsek kǝ yi .
40013051	Kɔ pa ro ŋaŋ , Mȧtȧy ame bɛ mǝ sɔk nu-i ? Aŋ lasi , kaŋ pa , Aŋko , Pa .
40013052	Kɔ pa ro ŋaŋ , Tiyȧŋ ukarmɔkɔ o karmɔkɔ ɔwe a thǝksa ta rȧbȧy ra ro riyana ɔ bȧlȧnɛ mɔ ulaŋgba ɔwe ba aseth-e , ɔwe mǝ wur ka ɔbɛnɛnɛ wɔŋ yɛt ɛfu yi yɛt ɛkur .
40013053	Ka pǝ re yi ma Yisɔs ɔ po gbanthi ɛlomɔ ɛye-e , ɔ wur ri .
40013054	Ma ɔ der ka ȧŋthɔf ŋɔŋ-e , ɔ thǝksa ŋa ka ȧŋseth ŋaŋ agbanɛ haŋ aŋ kabanɛ , aŋ pa , Reke ɔlaŋgba ɔwe ɔ sɔthɔ kȧtemp ake , dɛ yi mȧyɔs ma afɔsɔ ame-e ?
40013055	Ɔwan ka ɔkamdɛr kɔn tha ɔwe-i ? Ɔwa a bont hɛ ɔkara kɔŋ Meri-i ? Aŋwɔnt ŋɔŋ , ŋa tha yi Yemǝs , Yosef , Saymɔn yi Yudaŋ-i ?
40013056	Ɔwa aŋwɔnt ŋɔŋ abɛra ŋa bɛ aŋ yi hɛ yi saŋ-i ? Reke thɔŋ ɔwuni ɔwe ɔ sɔthɔ mȧtȧy ame bɛ-e ?
40013057	Ka pǝ kɛtha ŋa ta atɔŋ . Kɛrɛ Yisɔsȧŋ ɔ pa ro ŋaŋ , Unabi ɔ paŋ hɛ ayiki , thambe ka ȧŋthɔf ŋɔŋ gbeŋ , ɔwa ro seth kɔŋ sɔ .
40013058	Tiyȧŋ ɔ yɔ hɛ ri mǝyɔs ma afɔsɔ mǝgbathi salata kate ka ŋaŋ lanɛ .
40014001	Ka ȧŋlɔkɔ ŋati Herodȧŋ ɔtɛtrark ɔ tǝl tȧgbuŋ ta Yisɔs .
40014002	kɔ pa ka ɛbɔy yɔŋ , Ɔwe-e , Yɔnȧŋ ɔBaftays kɔnɔȧŋ . Ɔ po yokanɛ ka rafi , te ba ti mȧyɔs mǝkabanɛ ame mǝ tɔrinɛ ro ŋɔŋ .
40014003	Ȧtesoma-e Herodȧŋ ɔ po wop Yɔnȧŋ , ɔ sek kɔ , kɔ bot kɔ ka ȧŋseth ŋa tǝrǝŋka salata Herodias , ɔrani ka Filip ɔwɔnt kɔŋ .
40014004	Ȧtesoma-e Yɔn ɔ pa ro ŋɔŋ , Pǝ yi hɛ ɔlompi ta munɔ tǝ kǝba kɔ .
40014005	Ɔwa ma ɔ yema dif kɔ-e , ɔ nesa aŋfǝm , pǝkasifɛ aŋ nanɛ Yɔnȧŋ tǝ kǝyi unabi .
40014006	Kɛrɛ ka amet ma ȧŋrey aŋa a kom Hɛrɔdȧŋ-e , ɔwan ubɛra ka Hɛrɔdiyȧs ɔ thɔmɔ kǝtɔŋ ka ŋaŋ , ka pǝ bɔnɛ Hɛrɔdȧŋ .
40014007	Ta ȧŋsabu ŋati ɔ lahiri rǝ agbiŋ rokɔm tǝ kǝsɔŋ ɔbɔrkɔ koko ɔ thola .
40014008	Kɔnɔŋ , mɔ mǝ ɔya kɔŋ ɔ kanɛ kɔ-e , ɔ pa , Sɔŋ mi nɔ rǝ alɛfa rȧbomp ra Yɔn ɔBaftays .
40014009	Ka pǝ kɛtha ɔbȧy , kɛrɛ salata aŋgbiŋ ŋɔŋ-e , dɛ yi ŋaŋ aŋa yirȧ yi kɔn ka kǝdi-e , ɔ yamari tǝ kǝsɔŋ kɔ ri .
40014010	kɔ som kȧmȧ a gbetha rȧbomp ra Yɔn ka ȧŋseth ŋa tǝrǝŋka .
40014011	Ka a kȧrȧ rȧbomp rɔŋ ka alɛfa , ɔwa a sɔŋ ri ka ɔwath bɛra , kɔ kera ri ka ɔkara kɔŋ .
40014012	Ka aŋkarande ŋa Yɔn aŋ de gbasi kabel , kaŋ maŋk kɔ , kaŋ kɔ kanɛ ti ka Yisɔs .
40014013	Ma Yisɔsȧŋ ɔ tǝl ti-e , ɔ gbasi abil , kɔ kɔ rǝ dɛr ɔyeŋ . Ma aŋfǝm aŋ tǝl ti-e , aŋ tȧŋ kɔ ro gbaŋ kǝwur ka tapet .
40014014	kɔ wur ka ȧŋbil , ɔ nənk ȧruniya rǝbana , kɔ nǝŋka ŋa ȧney , ɔ damǝr aŋboma ŋaŋ .
40014015	Ɔwa ma rȧfɔy rǝ bek-e , aŋkarande ŋɔŋ aŋ der ro ŋɔŋ , aŋ pa , Ɔdɛr ɔwe ɔ yeŋ , ɔwa ȧŋlɔkɔ aŋ po thɔŋ thas . Ter aŋfǝm aŋ kɔnɛ , kȧmȧ aŋ kɔ ka tagbɔm , aŋ wayanɛ yɛt ɛdi .
40014016	Kɛrɛ Yisɔsȧŋ ɔ pa ro ŋaŋ , Aŋ ba hɛ tǝ kǝkɔ , sɔŋ ŋa nu yɛt ɛdi .
40014017	kaŋ pa ro ŋɔŋ , Sǝ ba gbo anɔ tǝbo tamath dɛ yi ɛlop ŋarǝŋ .
40014018	kɔ pa , Kara yi nɔ ro rɔmi .
40014019	kɔ yamari aŋfǝm kȧmȧ aŋ yirȧ ka akereŋ , kɔ gbasi tabo tamath yi ɛlop ŋarǝŋ , ɔwa ɔ kǝli rokɔm ka ȧkȧriyana , ɔ ruba yi , kɔ simǝth tabo , ɔ sɔŋ ti aŋkarande ŋɔŋ , ka aŋkarande aŋ sɔŋ aŋfǝm .
40014020	Ka ŋa bɛ aŋ di , aŋ namra . Kaŋ gbas ɛbɛm ɛtianɛ aŋ lasǝr tǝbǝlai tɔfɔt tǝrǝŋ .
40014021	Ɔwa ŋaŋ aŋa di-e , aŋ yi mɔlɔ ma afǝm aruni ɛwul tamath kǝte lɔmanɛ bom-ŋaŋ dɛ yi afɛth .
40014022	Ka ɔlɛmp wati Yisɔsȧŋ ɔ tɔri aŋkarande ŋɔŋ tǝ kǝbaka ka ȧŋbil kȧmȧ aŋ tǝma kɔ kǝdi romɔri , haŋ ɔ po ter aŋfǝm aŋ kɔnɛ .
40014023	Ma ɔ po ter aŋfǝm-e , ɔ gbep ka kateŋ , kɔn son tǝ kǝramnɛ . Ɔwa ma rȧfɔy rǝ bek-e , ɔ yirȧ ri kɔn son .
40014024	Kɛrɛ ȧŋbil aŋ yi thɔŋ ro baŋ ratɔŋ , ka ɛmuŋkǝl ɛ sɔmpa ŋi , kotȧy-e aŋfef aŋ wurǝr ŋa rodi .
40014025	Ma pǝ yema sɔk-e , Yisɔsȧŋ ɔ der ro ŋaŋ , ɔ kɔth ka kȧbȧŋ rokɔm .
40014026	Ma aŋkarande aŋ nənk kɔ mɔ mǝ ɔ kɔth ka kȧbȧŋ rokɔm-e , aŋ nesa , kaŋ pa , Ayina ŋaŋ . Kaŋ sel ɛrɔŋ yi rǝnes .
40014027	Ka ɔlɛmp wati Yisɔsȧŋ ɔ pa ro ŋaŋ , Bȧk nu tǝbuth ; minɛȧŋ . Te nu nesa .
40014028	Ka Pitarȧŋ ɔ pa , Pa , bepi munɔȧŋ-e , yamari mi i der ro rɔmu ka ȧmȧnt rokɔm .
40014029	kɔ pa , Der . Ka Pitarȧŋ ɔ wur ro bil , ɔ kɔth ka ȧmȧnt rokɔm tǝ kǝder ka Yisɔs .
40014030	Kɛrɛ ma ɔ nənk aŋfef abȧki-e , ɔ nesa . Ɔ tǝp kǝmɔta , kɔ sel ɛrɔŋ ɔ pa , Pa , kisis mi .
40014031	Ka ɔlɛmp wati Yisɔsȧŋ ɔ thanthi kȧta kɔŋ , ɔ wop kɔ , ɔ pa ro ŋɔŋ , Munɔ , mun ba kǝlanɛ kǝthan , kɔyɛŋ mǝ sikɛ-e ?
40014032	Ɔwa maŋ po wɔŋ ka ȧŋbil-e , aŋfef aŋ thɔfɔla .
40014033	Ka ŋaŋ aŋa yi ro bil aŋ bȧtho kɔ , aŋ pa , Tɛntɛnɛ munɔ yi ɔWan ka Kuru .
40014034	Maŋ po fǝsi romɔri-e , aŋ bek ka aŋgbaŋ ŋa ro Kɛnɛsarɛt .
40014035	Ma aŋfǝm ŋa ɔdɛr wati aŋ tȧrȧ kɔ-e , aŋ som ka ȧŋthɔf ŋati bɛ , aŋ kȧrȧ ro ŋɔŋ aŋfǝm bɛ aŋa yi atuy .
40014036	kaŋ nɛmthɛnɛ kɔ kȧmȧ aŋ gboŋ hali gbo amɛsɛ ma aruma rɔŋ . Ɔwa ŋaŋ bɛ aŋa gboŋ kɔ-e , aŋ sɔthɔ kǝyeŋk mǝdɛr .
40015001	Ka aŋFarisi yi aŋkarmɔkɔ kǝwur ro Yerusalɛm aŋ der ka Yisɔs , aŋ pa ,
40015002	kɔyɛŋ aŋkarande a mu aŋ lǝsǝr makur ma aŋbȧki ma aŋ te yanɛ yeŋka aŋ di-e ?
40015003	kɔ lasi ɔ pa ro ŋaŋ , kɔyɛŋ naŋ sɔ nǝ lǝsǝr aŋyamari ŋa Kuru salata makur ma nu-e ?
40015004	kotȧy-e Kuruȧŋ ɔ pa , Yikis ɔkas ka mu yi ɔkara ka mu , dɛ yi ; Kɔn ɔwe mǝ fɔf ɔlǝs ta ɔkas thalɔm ta ɔkara-e , ta ɔ fi rafi .
40015005	Kɛrɛ naŋ nǝ pa , Wuni o wuni ɔwe mǝ pa ka ɔkas kɔŋ thalɔm ɔkara kɔŋ , Arǝka ra mi ara gbǝli naŋ munafas mu-e , a sɔŋ ri Kuru-e ,
40015006	ɔ ba hɛ sɔ tǝ kǝyikis ɔkas kɔŋ thalɔm ɔkara kɔŋ . Ɔwa nǝ po wop ȧrim ra Kuru ɔyai salata makur ma nu .
40015007	Na amunafaki , pǝ yi ɔlompi ȧte ɔnȧbi Isaya ɔ nȧbi ta ȧtȧ nu ma ɔ pa ,
40015008	Aŋfǝm aŋe aŋ yikis mi yi tasǝŋ taŋ , Kɛrɛ ɛmerȧ yaŋ ɛ bɔlȧnɛ mi .
40015009	Kɛrɛ aŋ bȧtho mi gbo kǝtiŋ , aŋ thǝksa ɛmaŋ ya afǝm a kǝpet mɔ mȧthǝksȧ maŋ .
40015010	Mȧ ɔ po tela aŋfǝm ro rɔŋɔŋ-e , ɔ pa , Tǝl nu , ɔwa tȧ pǝ sɔk nu .
40015011	Pǝ yi hɛ arǝka ara mǝ wɔŋ ka kasǝŋ ara mǝ nɔkɔs wuni , kɛrɛ ara mǝ wur ka kasǝŋ , rǝ mǝ nɔkɔs wuni .
40015012	Ka aŋkarande ŋɔŋ aŋ der kaŋ pa ro rɔŋɔŋ , Mǝ tȧrȧ kǝpa aŋFarisi aŋ bansȧ maŋ tǝl ȧsim ȧte-i ?
40015013	Kɛrɛ ɔ lasi ɔ pa , Ŋǝnt o ŋǝnt aŋa ɔKas kȧmi ro riyana ɔ te tɛp-e , a ba kǝtusi ŋi .
40015014	Tey ŋa , aŋ yi gbo afith aŋa kɔtha aŋfith . Ɔwa bepi ufith ɔ kɔtha ufith-e , ŋa ŋarǝŋ aŋ tǝ fumpɔ ro fo .
40015015	Ka Pita ɔ pa , Lokthia su aŋlomɔ aŋe .
40015016	Ka Yisɔs ɔ pa , Naŋ sɔ nǝ tha ba hɛ kǝsɔthnɛ-i ?
40015017	Nǝ tɛ hɛ kǝpa rǝka o rǝka ara mǝ wɔŋ ro sǝŋ rǝ thas rokor-i , ɔwa a lǝpsɔ fitha ri-i ?
40015018	Kɛrɛ mȧtȧy ama wur ka kasǝŋ mǝ wur ka ȧŋmerȧ ; ɔwa ame-e , mǝ mǝ nɔkɔs wuni .
40015019	Ȧtesoma-e ɛnanɛ ɛlǝs-o , kǝdifǝth-o , kǝrǝp-o , rǝkeiyo , mǝseri ma rǝyem-o yi kǝfɔf Kuru ɔlǝs-e , ɛ wur ka ȧŋmerȧ .
40015020	Mȧtȧy ame mǝ mǝ nɔkɔs wuni , kɛrɛ tǝ kǝdi kǝte yanɛ kǝ nɔkɔs hɛ wuni .
40015021	Ka Yisɔs ɔ wur ri , ɔ kɔ ka ɛgbap ya ro Tair yi ro Sidon .
40015022	Ɔwa wuni bom ka ro Kenan ɔ wur ka ɛgbap yati , ɔ sel ɛrɔŋ ɔ pa , Pa , munɔ ɔwan ka Debid , ba mi ȧney . Ukǝrǝfi ɔ sɔmpa ɔwan kȧmi ubɛra .
40015023	Kɛrɛ ɔ lasianɛ hɛ kɔ hali dim din . Ka aŋkarande ŋɔŋ aŋ der aŋ nɛmthɛnɛ kɔ , aŋ pa , Yɔ ɔwath ubɛra ɔ kɔnɛ , kotȧy-e ɔ bokǝr su .
40015024	Kɛrɛ ɔ pa , A som mi gbo ka talɔmɛ tǝsɔkar ta ȧŋseth ŋa Isrɛl .
40015025	Ka ɔya ɔ der ɔ sɔna kɔ tǝwu , ɔ pa , Pa , mar mi .
40015026	Ka Yisɔs ɔ pa , Pǝ mar hɛ tǝ kǝgbasi kabo ka aŋfɛth tǝ kǝfitha ki ka ɛtǝn .
40015027	Kɛrɛ ɔwath ubɛra ɔ pa sɔ , Tǝteŋ Pa , kɛrɛ hali ɛtǝn aŋ di atɔmp ȧte mǝ fumpɔ ro thɔf kǝwur ka aŋthebǝl ŋa aŋmarki ŋaŋ .
40015028	Ka Yisɔsȧŋ ɔ pa ro ŋɔŋ , Bithaŋ , kȧlanɛ ka mu kǝ bana . Ta pǝ yɔnɛ mu mɔ mǝ mǝ yema . Ka ɔwan kɔŋ ubɛra ɔ yeŋk ka ȧŋlɔkɔ ŋati gbeŋ .
40015029	Ka Yisɔs ɔ wur ri , ɔ kɔ fatǝr kȧbȧŋ ka ro Kalili . Kɔ gbep ka kateŋ rokɔm , ɔ yirȧ ri .
40015030	Ka suniya tǝbana tǝ der ro ŋɔŋ tǝ banȧnɛ aŋtǝtkɛ-o , aŋfith-o , tabobo-o , aŋlopanɛ-o yi alɔm agbȧthi , ka a bot ŋa ka ȧtȧtək tɔŋ . Kɔ yeŋkǝs ŋa bɛ ,
40015031	haŋ ȧruniya rǝ kabanɛ maŋ nənk tabobo aŋ fɔf , aŋlopanɛ aŋ yeŋk , aŋtǝtkɛ aŋ kɔth yi aŋfith aŋ nənk . Kaŋ yikis ɔKuru ka Isrɛl .
40015032	Ka Yisɔs ɔ tela ro ŋɔŋ aŋkarande ŋɔŋ , ɔ pa , I ba ȧney ta ȧruniya , ȧtesoma-e aŋ po yi yi minɛŋ mǝrei mǝsas , aŋ ba hɛ ra rǝdi . I yema hɛ tey ŋa ŋa ador , ta thani aŋ pika ro roŋ .
40015033	Ka aŋkarande ŋɔŋ aŋ pa ro ŋɔŋ , Reke mǝ sǝ sɔthɔ tǝbo tǝgbathi tǝbeki namsǝr ȧruniya rǝbana are ka ɔdɛr ɔyeŋ ɔwe-e ?
40015034	Ka Yisɔs ɔ yif ŋa , Mɔlɔ tǝbo nǝ ba-a ? kaŋ pa , Tamthǝdɛrǝŋ , dɛ yi ɛlop athȧn .
40015035	kɔ kanɛ ȧruniya tǝ kǝyira yirȧ ro thɔf .
40015036	kɔ gbasi tǝbo tamthǝdɛrǝŋ yi ɛlop-e , kɔ muti mɔmɔ , ɔ simǝth yi , kɔ sɔŋ aŋkarande ŋɔŋ kȧmȧ aŋ sɔŋ ȧruniya .
40015037	Ka ŋa bɛ aŋ di aŋ namra , ɔwa aŋ gbas tǝbǝlai tamthǝdɛrǝŋ ka ɛbɛm ɛtianɛ .
40015038	Ɔwa ŋaŋ aŋa di aŋ yi mɔlɔ ma afǝm aruni ɛwul yanlɛ , kǝte lɔmanɛ aŋfǝm abom yi aŋfɛthȧŋ .
40015039	kɔ ter ȧruniya , ɔ bȧkȧ ka ȧŋbil , kɔ der ka ȧŋgbȧp ŋa ro Makadan .
40016001	Ka aŋFarisi yi aŋSadusi aŋ der ro ŋɔŋ tǝ kǝmɛm kɔ , kaŋ yif kɔ tǝ kǝtɔri ŋa amisali kǝwur ro riyana .
40016002	Kɛrɛ Yisɔsȧŋ ɔ lasi , ɔ pa ro ŋaŋ , Ma rȧfɔy rǝ bek-e , nǝ pa , Kǝsalaŋ kǝ tǝ yi ȧtesoma-e ȧkuru kǝ yim .
40016003	Ɔwa , ka rabǝth nǝ pa sɔ-e , Kǝnkǝl kǝ tǝ der thonɔŋ ȧtesoma-e ȧkuru kǝ kuluŋanɛ kǝyim-o yi kǝbiȧŋ . O naŋ amunafaki , nǝ tȧrȧ tǝ kǝgbaski ȧder ra akuru-e , kɛrɛ nǝ tɛ hɛ gbaski ɛmisali ya ɛlɔkɔ .
40016004	Rǝkomra rǝlǝs rǝrǝpi rǝ thɛns ɛmisali , kɛrɛ a ba hɛ kǝsɔŋ ri amisali thambe ȧŋmisali ŋa Yona . Kɔ tey ŋa ɔ kɔnɛ .
40016005	Ma aŋkarande aŋ fǝsi romɔri-e , aŋ pǝnɛ tǝ kǝbananɛ tǝbo .
40016006	Ka Yisɔs ɔ pa ro ŋaŋ , Botnɛ nu , ɔwa pɛndaf nu ɛgbith ya aŋFarisi yi aŋSadusi .
40016007	kaŋ fɔfǝranɛ , aŋ pa , Sǝ karanɛ hɛ tǝbo .
40016008	Ma Yisɔsȧŋ ɔ tȧrȧ ti-e , ɔ pa ro ŋaŋ , O naŋ nǝ ba kǝlanɛ kǝthan , to som mǝ nǝ fɔfǝranɛ ta ma nǝ te ba tǝbo-e ?
40016009	Pǝ tha sɔk hɛ nu-i , ɔwa nǝ kala hɛ ɛmerȧ ta tabo tamath ta ɛwul tamath , yi amɔlɔ tǝbǝlai nǝ gbasi-i ?
40016010	Thalɔm tabo tamthǝdɛrǝŋ ta ɛwul yanlɛ sɔ , yi amɔlɔ tǝbǝlai nǝ gbasi-i ?
40016011	To som nǝ te tȧrȧ kǝpa i fɔfȧnɛ hɛ nu ta tǝbo-e ? Kɛrɛ pɛndaf nu ta ɛgbith ya aŋFarisi yi aŋSadusi .
40016012	Ka pǝ sɔk ŋa kǝpa ɔ yamari hɛ ŋa tǝ kǝpɛndaf ɛgbith ya tǝbo , kɛrɛ ɔ yamari ŋa ta kathǝksa ka aŋFarisi yi aŋSadusi .
40016013	Ma Yisɔsȧŋ ɔ bek ka ȧŋgbȧp ŋa ro Sisaria Filipay-e , ɔ yif aŋkarande ŋɔŋ , ƆWan ka wuni , kanɛ aŋfǝm mǝ aŋ pa ɔ yi-e ?
40016014	kaŋ pa , Alɔm aŋ pa Yɔnȧŋ ɔBaftays ; alɔm Ilayaŋ , alɔm Yɛrimayaŋ , thalɔm ukin ka aŋnabi .
40016015	Ɔ pa ro ŋaŋ , Kɛrɛ naŋ , kanɛ nǝ pa minɛȧŋ i yi-e ?
40016016	Ka Saymɔn Pitarȧŋ ɔ lasi , ɔ pa , Munɔ yi ɔKrayst , ɔWan ka ɔKuru ukǝli .
40016017	Ka Yisɔs ɔ pa ro ŋɔŋ , Munɔ mǝ ba aruba Saymɔn ɔwan ka Yona , pǝkasifɛ wuni kǝpet ɔ tɔri hɛ ti ro mu , kɛrɛ ɔKas kȧmi ɔwe yi ro riyana .
40016018	I kȧl sɔ pa ro rɔmu , Munɔ yi Pita , ɔwa rokɔm ka aŋgbalaŋ aŋe rǝ mǝ i tǝmǝr aŋchɔch a mi ; ɔwa tadare ta ro kǝrǝfi tǝ ba hɛ kǝtham ŋi .
40016019	I ti sɔŋ mu mȧsapɔ ma rȧbȧy ra ro riyana , ɔwa koko ara mǝ sek ka ȧdȧru-e a tǝ sek ri ro riyana , dɛ yi koko ara mǝ sǝli ka ȧdȧru-e a tǝ sǝli ri ro riyana .
40016020	kɔ yamari aŋkarande ŋɔŋ kȧmȧ aŋ te tɔri wuni o wuni kǝpa kɔnɔ yi ɔKrayst .
40016021	Ka ȧŋlɔkɔ ŋati Yisɔsȧŋ ɔ tǝp kǝtɔri aŋkarande ŋɔŋ kǝpa ɔ ba kǝkɔ ro Yerusalɛm tǝ kǝnȧkȧsi mətȧy mǝgbȧthi ka mȧta ma aŋbȧki yi aŋfode ȧbana yi aŋkarmɔkɔ , ɔwa aŋ tǝ dif kɔ , ɔwa ka ȧŋrey aŋa bekȧ mǝsas a tǝ kȧl yokas kɔ .
40016022	Kȧ Pita ɔ kera kɔ rayɛr , kɔ ŋal kɔ , ɔ pa , Ta pǝ bɔlȧnɛ mu Pa . Ȧte tǝ ba hɛ kǝyi mu .
40016023	Kɛrɛ ɔ fǝlɛ , ɔ pa ka Pita , Tɔnɛ mi raŋ Sethani . Mǝ yi mi da rǝpǝnthbǝla ȧtesoma-e munɔ mǝ kǝli hɛ ta mȧtȧy ma Kuru , mǝ kǝli gbo ta mȧtȧy ma afǝm a kǝpet .
40016024	Ka Yisɔsȧŋ ɔ pa ka aŋkarande ŋɔŋ , Bepi wuni ɔ wuni ɔ yema tȧŋ mi-e , ta ɔ pɛnsanɛ , ɔ gbasi akǝnt kɔŋ kǝpǝŋkinɛ , ɔ tȧŋ mi .
40016025	kotȧy-e wuni o wuni ɔwe yema kisis aŋesǝm ŋɔŋ-e , ɔ tǝ dim ŋi ; ɔwa wuni o wuni ɔwe mǝ dim aŋesǝm ŋɔŋ salata mi ɔ tǝ fir ŋi .
40016026	To mǝ pǝ naŋfas wuni bepi ɔ sɔthɔ ȧdȧru bɛ , kɛrɛ ɔ dim aŋesǝm ŋɔŋ-e ? Thalɔm ko wuni mǝ ɔ gbǝli sɔŋ tǝ kǝsinkar aŋesǝm ŋɔŋ-e ?
40016027	kotȧy-e ɔWan ka wuni ɔ tǝ der ka aŋyiki ŋa ɔKas kɔŋ yi aŋmȧleka ŋɔŋ . Ɔwa ka ȧŋlɔkɔ ŋati ɔ tǝ sɔŋ wuni o wuni amɔlɔ ma mȧyɔs mɔŋ mǝ yi .
40016028	Tɛntɛnɛ i kanɛ nu , alɔm aŋ tǝma nɔ aŋa te ba kǝnǝŋk rǝfi , haŋ aŋ nənk ɔWan ka wuni ɔ der ka rȧbȧy rɔŋ .
40017001	Ɔwa kǝdarǝŋ ka mǝrei tamthǝrukin-e , Yisɔsȧŋ ɔ keranɛ Pitarȧŋ , Yemǝsȧŋ yi Yɔnȧŋ ɔwɔnt kɔŋ , kɔ gbepa ŋa rǝ kǝteŋ kǝbɔli rǝkɔm , ŋa son .
40017002	Ka rabalanɛ rɔŋ rǝ lafthɛ rodi ka ŋaŋ . Ader rɔŋ rǝ gbɛntha mɔ aret , ɔwa ȧsuma tɔŋ tǝ fera mɔ ɔwaŋ .
40017003	Ɔwa kǝla , Mosisȧŋ yi Ilayaŋ aŋ tɔrinɛ ro ŋaŋ , kaŋ fɔfȧnɛ kɔ .
40017004	Ka Pitȧŋ ɔ pa , Pa , ɔfinɔ ta ȧtȧ su tǝ kǝyi nɔ . Bepi mǝ selɔ-e , i ti bɛmpa nɔ ɛgbɔm ɛsas , ŋin ta ȧtȧ mu , ŋin ta Mosis , dɛ yi ŋin ta Ilaya .
40017005	Ma ɔ yi ka kǝfɔf-e , kǝrǝnt kǝfera kǝgbɛntha kǝ derǝr ŋa ; ɔwa rim rǝ wur ka karǝnt , rǝ pa , ƆWan kȧmi ubɔthǝr kɔnɔ ɔwe , ta ɔwe pǝ thesanɛ mi finɔ . Tǝla kɔ nu .
40017006	Ma aŋkarande aŋ tǝl ti-e , aŋ gbǝpsa , aŋ nesa ɔthasǝr .
40017007	Kɛrɛ Yisɔsȧŋ ɔ der ɔ gboŋ ŋa , ɔ pa , Yokanɛ nu , te nu nesa .
40017008	Maŋ ŋata ɛfɔr yaŋ-e , aŋ nənk hɛ wuni o wuni thambe Yisɔsȧŋ son .
40017009	Ɔwa mɔ mǝ aŋ thor ka kateŋ-e , Yisɔs ɔ yamari ŋa , ɔ pa , Te kanɛ wuni o wuni mȧnǝnk ama nǝ po nənk haŋ ɔWan ka wuni ɔ kȧl yokanɛ ka rafi .
40017010	Ka aŋkarande ŋɔŋ aŋ yif kɔ , aŋ pa , kɔyɛŋ aŋkarmɔkɔ aŋ pa Ilaya ɔ ba kǝmɔtha der-e ?
40017011	Ka Yisɔsȧŋ ɔ lasi ɔ pa ro ŋaŋ , Tǝ tɛntɛnɛ Ilaya ɔ ba tǝ kǝder , ɔwa ɔ tǝ lompǝs mətȧy bɛ .
40017012	Kɛrɛ i kanɛ nu kǝpa , Ilaya ɔ po thɔŋ der , kɛrɛ aŋ tɛ hɛ kɔ , ɔwa aŋ po yɔ kɔ tȧy o tȧy ȧte aŋ yema . Ɔwa yaŋ sɔ ɔWan ka wuni ɔ tǝ nakasi ka mȧta maŋ .
40017013	Ka pǝ sɔk aŋkarande ŋɔŋ kǝpa ɔ fɔfȧnɛ ŋa ta Yɔn ɔBaftays .
40017014	Maŋ bek ka ȧruniya-e , ulaŋgba ɔ der ro ŋɔŋ , ɔ sɔna kɔ tǝwu , kɔ pa ,
40017015	Pa , ba ȧney ta ɔwan kȧmi uruni , ɔ ba kǝtuk , ɔ sɔmpanɛ ɔbaŋ , kotȧy-e ɛlɔkɔ ɛgbathi ɔ fumpɔ ro nȧnt , ɔwa sɔ-e , ɛlɔkɔ ɛgbathi ɔ fumpɔ ro mȧnt .
40017016	Ka i po kȧrȧ kɔ ka aŋkarande a mu , kɛrɛ aŋ gbǝli hɛ damǝr kɔ .
40017017	Ka Yisɔsȧŋ ɔ wosa ɔ pa , O rǝkomra ara te lanɛ , rǝgbolŋanɛ , to mǝ i ba kǝwon yi naŋ-e ? To mǝ i ba kǝwon tǝ kǝmuyu nu-e ? Kara kɔ nɔ ro mi .
40017018	Ka Yisɔs ɔ ŋal ɔkǝrǝfi , kɔ gbapɛ kɔ , ka ɔwath ɔ sɔthɔ kǝyeŋk mǝdɛr ka ȧŋlɔkɔ ŋati gbeŋ .
40017019	Ka aŋkarande aŋ der ka Yisɔs mǝnǝŋkanɛ , aŋ pa , kɔyɛŋ saŋ sǝ te gbǝli wurɔ kɔ-e ?
40017020	kɔ pa ro ŋaŋ , Salata kate lanɛ ka nu . Tɛntɛnɛ i kanɛ nu , Bepi gbo nǝ ba kǝlanɛ mɔ aluka ŋa amustard nǝ gbǝli pa ka kateŋ ake , Tɔnɛ nɔ mǝ kɔ ro , ɔwa kǝ tǝ tɔnɛ . Ɔwa koko rǝ tui hɛ nu tȧy .
40017021	Kɛrɛ awunɔŋ aŋ wur hɛ thambe rǝ kǝramnɛ yi kǝwop asum .
40017022	Ɔwa maŋ yirȧ ro Kalili-e , Yisɔsȧŋ ɔ pa ro ŋaŋ , A ba kǝlaŋkli ɔWan ka wuni ka mȧta ma aŋfǝm ,
40017023	ɔwa aŋ tǝ dif kɔ , kɛrɛ ka ȧŋrey aŋa bekȧ mǝsas-e , a tǝ yokas kɔ . Ka pǝ nɔsinɛ ŋa ɔthasǝr .
40017024	Maŋ bek ro Kepaniyɔm-e , ŋaŋ aŋa thoŋkla ɛfȧk ya ȧŋseth ŋa Kuru aŋ der ka Pita , kaŋ pa , Ɔkarmɔkɔ ka mu ɔ la hɛ ram ȧdiyɔ ?
40017025	kɔ pa , Aŋko . Ma ɔ wɔŋ ro seth-e yeŋka ɔ fɔf rim-e , Yisɔsȧŋ ɔ pa , To mǝ nanɛ-e , Saymɔn ? aŋbȧy ŋa ȧdȧru-e ka kanɛ mǝ aŋ sɔthɔ ɛfȧk-e , ka aŋwuth ŋaŋ gbeŋ thalɔm ka atik-e ?
40017026	Ɔwa ma ɔ pa , Ka atik , Yisɔs ɔ pa ro ŋɔŋ , Tiyȧŋ aŋwuth aŋ ba hɛ kǝsɔŋ .
40017027	Kɛrɛ kȧmȧ sǝ te yɔ ŋa aŋ pǝnthbǝla-e , kɔnɛ ro baŋ mǝ fitha anǝmp , liŋ kalop ɔwe mɔtha der . Ma mǝ po kanthi kasǝŋ kɔŋ-e mǝ tǝ fir ri akala . Gbasi ŋi ɔwa sɔŋ ŋa ta ȧtȧ mi yi ta ȧtȧ mu .
40018001	Ka ȧŋlɔkɔ ŋati aŋkarande aŋ der ka Yisɔs , ka aŋ pa , Kanɛ mǝ tha yi ubana bɛ ka rȧbȧy ra ro riana-e ?
40018002	kɔ tela uwath ulɔl ro ŋɔŋ , ɔ tǝmǝr kɔ kǝtɔŋ ka ŋaŋ ,
40018003	kɔ pa , Tɛntɛnɛ i kanɛ nu , Thambe nǝ lȧfthi ɛmerȧ ɛ nu-e , nǝ sǝkɛ mɔ afɛth alɔl-e , nǝ gbǝli hɛ wɔŋ ka rȧbȧy ra ro riyana .
40018004	Tiyȧŋ wuni o wuni ɔwe mǝ sanɛ mɔ ɔwath ulɔl ɔwe-e , kɔnɔ tha yi ubana ka rȧbȧy ra ro riyana .
40018005	Ɔwa bepi wuni o wuni ɔ malanɛ uwath ulɔl ukin uwunɔŋ ka ȧŋes a mi-e , minɛ ɔ malanɛ .
40018006	Kɛrɛ bepi wuni o wuni ɔ yɔ ukin ka aŋlɔl aŋe aŋa lanɛ mi ɔ pǝnthbǝla-e , pǝ tǝ yi kɔ fisa bepi a gbak kɔ ȧsar ȧgbɔlȧ ȧbana ka kalim kɔŋ , a mɔtas kɔ ka ɔbɔlɔŋ wa kȧbȧŋ .
40018007	Mɔnɛ ka ȧdȧru ta mətȧy mǝpǝnthbǝla , kotȧy-e mȧtȧy mati mǝ ba kǝder ; kɛrɛ mɔnɛ ka ɔwuni kati ɔwe mǝ kȧrȧ ma !
40018008	Tiyȧŋ bepi kȧta ka mu thalɔm akatǝk ka mu kǝ yɔ mu mǝ pǝnthbǝla-e , gbǝk ki , mǝ fitha ki kȧmȧ kǝ bɔlȧnɛ mu . Pǝ tǝ yi mu fisa bepi mǝ wɔŋ ka aŋesǝm mun lopȧnɛ thalɔm mun tǝtkɛ pǝthasi kǝba mǝta mȧrǝŋ thalɔm tatǝk tǝrǝŋ , ɔwa a fitha mu ka anant nǝthǝbana .
40018009	Ɔwa bepi rȧfɔr ra mu rǝ yɔ mu mǝ pǝnthbǝla-e , kothi ri , mǝ fitha ri kȧmȧ rǝ bɔlȧnɛ mu . Pǝ tǝ yi mu fisa bepi mǝ wɔŋ ka aŋesǝm yi rǝfɔr rin-e , pǝthasi kǝba ɛfɔr yɛrǝŋ ɔwa a fitha mu ka anant na ro yahanama .
40018010	Botnɛ nu kȧmȧ nǝ te sai ukin ka aŋlɔl aŋe , kotȧy-e , i kanɛ nu kǝpa ro riyana aŋmȧleka ŋaŋ aŋ kǝli lɔkɔ o lɔkɔ ȧder ra ɔKas kȧmi ɔwe yi ro riyana .
40018011	Ȧtesoma-e ɔWan ka wuni ɔ der tǝ kǝkisis aŋa po dinɛ .
40018012	To nǝ nanɛ-e ? Bepi wuni ɔ ba tǝlɔmɛ kɛmɛ kin , ɔwa ukin ka ŋaŋ ɔ sɔkar-e , ɔ tey hɛ antǝgba tanlɛ tɔfɔt tamthǝrɛŋanlɛ , ɔ kɔnɛ ka tȧteŋ tǝ kǝthɛns ɔwe sɔkar-i ?
40018013	Ɔwa bepi pǝ yi ɔ fir kɔ-e , i kanɛ nu tɛntɛnɛ ɔ tǝ selǝr kɔ mǝbɔnɛ pǝthasi ta antǝgba tanlɛ tɔfɔt tamthǝrɛŋanlɛ aŋa te sɔkar .
40018014	Ya pǝ yi sɔ-e , pǝ yi hɛ mȧselɔ ma ɔKas ka nu ɔwe yi ro riyana kȧmȧ ukin ka aŋlɔl aŋe ɔ dinɛ .
40018015	Ɔwa bepi ɔwɔnt mu ɔ yɔ mu ɔlǝs-e , kɔ tɔri kɔ ɔlǝs wɔŋ na ŋarǝŋ son ; bepi ɔ sua mu ɛlǝns-e , mǝ po sɔthɔ ɔwɔnt mu ,
40018016	kɛrɛ bepi ɔ sua hɛ mu ɛlǝns-e , banȧnɛ wuni kin thalɔm ŋarǝŋ kȧmȧ ka tasǝŋ ta mǝseri ŋarǝŋ thalɔm asas-e , rim o rim rǝ tǝma .
40018017	Ɔwa bepi ɔ kasi kǝsuwa ŋa ɛlǝns-e , kanɛ ti ka aŋchɔch . Bepi ɔ selɔ hɛ sua ɛlǝns ka aŋchɔch-e , ta ɔ yi ro mu mɔ wuni tel dɛ yi ugbasi ɛfȧk .
40018018	Tǝ tɛntɛnɛ i kanɛ nu , rǝka o rǝka ara mǝ nǝ sek nɔru rǝ tǝ yi rǝsek ro riyana , ɔwa rǝka o rǝka ara mǝ nǝ sǝli ka ȧdȧru-e rǝ tǝ yi rǝsǝli ro riyana .
40018019	I kanɛ nu sɔ , bepi ŋarǝŋ kǝtɔŋ ka nu aŋ ba dim din ka ȧdȧru ta tȧy o tȧy ȧtȧ mǝ nǝ yif-e , ɔKas kȧmi ɔwe yi ro riyana ɔ tǝ yɔna nu ti .
40018020	kotȧy-e , ro ŋarǝŋ thalɔm asas-e mǝ aŋ gbanɛ dɛr rɔkin ka ȧŋes a mi-e , rǝ i yi kǝtɔŋ ka ŋaŋ .
40018021	Ka Pitarȧŋ ɔ der ɔ pa ro ŋɔŋ , Mariki , amɔlɔ ɔwɔnt mi mǝ ɔ yɔ mi ɔlǝs , ɔwa i tera kɔ-a ? Haŋ kǝtǝma tamthǝdɛrǝŋ-a ?
40018022	Ka Yisɔsȧŋ ɔ wosa ɔ pa ro ŋɔŋ , I pa hɛ ro mu haŋ tamthǝdɛrǝŋ , kɛrɛ haŋ ɛlɔkɔ tǝgba tǝsas tɔfɔt kǝtǝma tamthǝdɛrǝŋ .
40018023	Tiyȧŋ rȧbȧy ra ro riyana rǝ bȧlȧnɛ mɔ ubȧy ulɔm ɔwe yema lɔmǝsnɛ yi ɛbɔy yɔŋ .
40018024	Ma ɔ tǝp kǝlɔmǝs-e , a kȧrȧ ukin ro ŋɔŋ ɔwe ba kǝram kɔ ɛtalent ɛwul tɔfɔt .
40018025	Kɛrɛ ma ɔ te ba rǝka tǝ kǝrȧm-e , ɔmarki kɔŋ ɔ yamari kȧmȧ a thila kɔ , ɔrani kɔŋ-o , aŋwuth ŋɔŋ-o yi ara ɔ ba bɛ kȧmȧ ȧŋrȧm aŋ wur .
40018026	Tiyȧŋ ȧŋbɔy ɔ gbǝpsa , kɔ nɛmthɛnɛ kɔ , ɔ pa , Pa , muyu mi ɔwa i ti po ram mu bɛ .
40018027	Ka ȧney aŋ wop ɔmarki ka ȧŋbɔy ŋati , kɔ ter kɔ , ɔ tera kɔ sɔ rabei .
40018028	Kɛrɛ ȧŋbɔy ukin kati ɔ wur , kɔ fir ɔkos kɔŋ ȧbɔy ɔwe ba kǝram kɔ ɛsiliŋ kɛmɛ kin . Kɔ wop kɔ , ɔ tɔker kɔ ro bolo , ɔ pa , Ram mi ara mǝ ba kǝram mi .
40018029	Ka ɔkos kɔŋ ȧbɔy ɔ gbǝpsa ɔ nɛmthɛnɛ , kɔ pa , Muyu mi , ɔwa i ti ram mu .
40018030	Kɛrɛ ɔ selɔ hɛ , ɔ kɔ bot kɔ ka ȧŋseth ŋa tǝrǝŋka haŋ ɔ ram rabei rɔŋ .
40018031	Ma aŋkos ŋɔŋ ɛbɔy aŋ nənk ȧte po yɔnɛ-e , ȧney ȧbana aŋ wop ŋa , kaŋ der aŋ der aŋ tɔri ɔmarki ka ŋaŋ ȧte yɔnɛ bɛ .
40018032	Ka ɔmarki kɔŋ ɔ tela kɔ ro ŋɔŋ , ɔ pa , Munɔ , mun ȧbɔy ulǝs , i tera mu rȧbȧy araŋ bɛ , pǝkasifɛ mɔ nɛmthɛnɛ mi .
40018033	Munɔ , mǝ gbǝli hɛ sɔ ba ȧney ta ɔkos mu ȧbɔy-i , mɔ minɛȧŋ i ba mu ȧney-i ?
40018034	Ka ɔmarki kɔŋ ɔ bansȧ , kɔ lȧnki kɔ kia aŋa mǝ thalǝr afǝm haŋ ɔ po ram bɛ ara ɔ ba tǝ kǝram .
40018035	Ya ɔKas kȧmi ro riyana mǝ ɔ yɔ nu sɔ bepi naŋ bɛ nǝ tera hɛ wuni o wuni ɔwɔnt kɔŋ ka ɛmerȧ ɛ nu .
40019001	Ka pǝ re yi ma Yisɔsȧŋ ɔ gbanthi ȧsim ȧte-e , ɔ wur ro Kalili , ɔ der ka ȧŋgbȧp ŋa ro Yudia aŋa yi ro Yɔrdan mɔri .
40019002	Ka suniya tǝbana tǝ tȧŋ kɔ , kɔ yeŋkǝs ŋa ri .
40019003	AŋFarisi sɔ aŋ der ro ŋɔŋ , kȧmȧ aŋ gbɔns kɔ , kaŋ pa , Pǝ yi ɔlompi ta wan duni tǝ kǝter ɔrani kɔŋ ta tȧy o tai-i ?
40019004	kɔ wosa ɔ pa ro ŋaŋ , Nǝ tha karaŋ hɛ kǝpa kɔnɔ ɔwe bɛmpa ŋa kǝbi ka ɔtǝpɛr ɔ bɛmpa ŋa uruni dɛ yi ubɛra-i ?
40019005	kɔ pa , Ta ȧŋsabu aŋe wan duni mǝ ɔ tey ɔkas kɔŋ yi ɔkara kɔŋ , ɔ gbapsa ɔrani kɔŋ ; ɔwa ŋa ŋarǝŋȧŋ aŋ sǝkɛ adɛr ŋin-i ?
40019006	Tiyȧŋ aŋ yi hɛ sɔ ŋarǝŋ kɛrɛ ukin . Ɔwa ȧrȧ Kuru ɔ po tɔsa der ɔkin-e , tȧ wuni ɔ te ri tɔsi .
40019007	kaŋ pa ro ŋɔŋ , kɔyɛŋ mǝn Mosis ɔ yamari tǝ kǝsɔŋ areka ŋa kǝsakanɛ dɛ yi tǝ kǝter kɔ-e ?
40019008	kɔ pa ro rɔŋaŋ , Ta salata kabak ka nu ɛmerȧ Mosis ɔ selɔ nu tǝ kǝter aŋrani a nu , kɛrɛ ka katǝp pǝ yi hɛ yaŋ .
40019009	Ɔwa i kanɛ nu , wuni o wuni ɔwe mǝ ter ɔrani kɔŋ , thambe ta ȧŋsabu ŋa kǝrǝp , ɔ kȧl nȧntȧ ulɔm-e , ɔ yɔ kǝrǝp . Kɔnɔ sɔ ɔwe mǝ nȧntȧ ɔbɛra ɔwe a ter-e , ɔ yɔ kǝrǝp .
40019010	Ka aŋkarande ŋɔŋ aŋ pa ro ŋɔŋ , Bepi ya pǝ yi kǝtɔŋ ka ɔwan duni yi ɔrani kɔŋ-e , pǝ tǝ yi naŋ fisa tǝ kǝte nȧntȧ .
40019011	kɔ pa ro ŋaŋ , Afǝm bɛ tha mǝ gbǝli malanɛ ȧŋpa aŋe , thambe ŋaŋ ka aŋa a sɔŋ ŋi .
40019012	kotȧy-e afǝm agbȧy aŋ yi aŋa a kom yaŋ kǝbi ka ator ta aŋkara ŋaŋ ; afǝm agbȧy alɔm aŋ yi aŋa afǝm a kǝpet aŋ gbai ; ɔwa alɔm aŋ yi aŋa sǝkinɛ agbȧy salata rȧbȧy ra ro riyana . Kɔnɔ ɔwe gbǝli wop ti ta ɔ wop ti .
40019013	Ka a kȧrȧ afɛth ka Yisɔs kȧmȧ ɔ reŋ mȧta mɔŋ ro ŋaŋ , ɔ ramnɛ ; kɛrɛ aŋkarande aŋ ŋal ŋa .
40019014	Kɛrɛ Yisɔsȧŋ ɔ pa , Ter aŋfɛth kȧmȧ aŋ der ro mi , te nu bɛnt ŋa , kotȧy-e , awunɔŋ ŋa ba rȧbȧy ra ro riyana .
40019015	kɔ reŋ ŋa mȧta mɔŋ , kɔ wur ri ɔ kɔnɛ .
40019016	Ɔwa kǝla , wuni kin ɔ der ro ŋɔŋ , kɔ pa , Karmɔkɔ , ko tȧy tǝfinɔ tǝ mǝ i yɔ kȧmȧ i sɔthɔ aŋesǝm thǝbana-e ?
40019017	Ka Yisɔsȧŋ ɔ pa , kɔyɛŋ mǝ mǝ bont mi ufinɔ-e ? Ukin gbo kɔnɔ yi ufinɔ , kɔnɔ yi mɔ Kuruȧŋ . Kɛrɛ bepi mǝ yema wɔŋ ka aŋesǝm , wop ɛthɔ .
40019018	kɔ yif kɔ , Ɛreke-e ? Ka Yisɔsȧŋ ɔ pa , Te dif , te yɔ kǝrǝp , te keya , te sɔŋ mǝseri ma rǝyem .
40019019	Yikis ɔkas ka mu yi ɔkara ka mu , ɔwa mǝ yi tǝ kǝbɔthǝr ɔfatanɛ ka mu mɔ mǝ bɔthǝrnɛ .
40019020	Ka ɔlaŋgba ɔ pa ro ŋɔŋ , Mȧtȧy ame bɛ i po wop kǝbi ka rafɛth ra mi . Ko i paŋ ras-e ?
40019021	Ka Yisɔsȧŋ ɔ pa ro ŋɔŋ , Bepi mǝ yema yi ugbenthis-e , kɔnɛ mǝ thila ara mǝ ba , ɔwa mǝ sɔŋ ȧŋmɔnɛ . Mǝ tǝ ba kɛŋ ro riyana , ɔwa der , mǝ tȧŋ mi .
40019022	Kɛrɛ ma ɔlaŋgba ɔ tǝl ȧsim ȧte ɔ kɔnɛ yi ɔnɔsinɛ , ȧtesoma-e ɔ ba yɛt ɛgbathi .
40019023	Ka Yisɔs ɔ pa ka aŋkarande ŋɔŋ , Tɛntɛnɛ i kanɛ nu , tȧy tǝbaki mǝdɛr tȧŋ ta uyola tǝ kǝwɔŋ ka rȧbȧy ra ro riyana .
40019024	I kanɛ nu sɔ , tȧy tǝyai tȧŋ ta ȧyɔkmɛ tǝ kǝsɔnthɔs rafɔr ra ȧŋsɛni , pǝthasi uyola tǝ kǝwɔŋ ka rȧbȧy ra Kuru .
40019025	Ma aŋkarande ŋɔŋ aŋ tǝl ti-e , aŋ kabanɛ ɔthasǝr , kaŋ pa , Kanɛ thɔŋ mǝ gbǝli kisi-e ?
40019026	Ka Yisɔsȧŋ ɔ kǝli ŋa tǝŋ , kɔ pa , Ka afǝm aŋfɔsɔ ŋati aŋ yi hɛ , kɛrɛ ka Kuru aŋfɔsɔ ŋati bɛ aŋ yi .
40019027	Ka Pitarȧŋ ɔ pa ro ŋɔŋ , Kǝla , saŋ sǝ po tey bɛ kȧmȧ sǝ tȧŋ mu ; tiyȧŋ ko ȧrȧm ŋaŋ mǝ sǝ sɔthɔ-e ?
40019028	Ka Yisɔsȧŋ ɔ pa , Tǝ tɛntɛnɛ i kanɛ nu-e , ka ȧdȧru rǝfu ma ɔWan ka wuni mǝ ɔ yirȧ ka kawaŋ ka rȧbȧy ka aŋyiki ŋɔŋ-e , naŋ aŋa po tȧŋ mi , naŋ sɔ nǝ tǝ yirȧ ka tǝwaŋ ta rȧbȧy tɔfɔt tǝrǝŋ , nǝ tǝ thonkas ɛbɔnsɔŋ tɔfɔt yɛrǝŋ ya aŋIsrɛl ,
40019029	Ɔwa wuni o wuni ɔwe po tey ɛseth , thalɔm awɔnt aruni , thalɔm awɔnt abɛra , thalɔm ukas , thalɔm ukara , thalɔm urani , thalɔm awuth , thalɔm tǝthɔf salata ȧŋes a mi-e , ɔ tǝ bȧr sɔthɔ mɔlɔ ma kǝtǝma kɛmɛ kin , ɔwa ɔ tǝ sɔthɔ sɔ aŋesǝm thǝbana .
40019030	Kɛrɛ agbȧthi aŋa yi ȧtɔtɔkɔ aŋ tǝ yi alǝpsɔ . Ɔwa aŋa yi alǝpsɔ aŋ tǝ yi ȧtɔtɔkɔ .
40020001	Ȧtesoma-e rȧbȧy ra ro riyana rǝ bȧlȧnɛ mɔ wuni ɔwe ba kǝfus , kɔ wur bǝth bǝth tǝ kǝyamɔ afǝm tǝ kǝyɔ mǝpanth ka akɔr kɔŋ ka yɛt ɛtɛp ɛgbam .
40020002	Ma ɔ po gbanɛ mɔlɔ yi aŋyɔ mǝpanth ta asiliŋ ta arey ŋin-e , ɔ som ŋa ka akɔr kɔŋ .
40020003	Ma ɔ wur ka aŋhawa aŋa bekȧ mǝsas-e , ɔ nənk alɔm aŋ tǝma ka ɔdɛr ɔthila kǝte ba mǝpanth .
40020004	kɔ pa ro rɔŋaŋ , Naŋ sɔ-e , kɔ nu ka mapanth ro kɔr , ɔwa i ti sɔŋ nu ara yi rǝlompi . Kaŋ kɔnɛ .
40020005	kɔ wur sɔ ka aŋhawa aŋa bekȧ tamthǝrukin yi tamthǝrɛŋanlɛ , kɔ yɔ yi sɔ .
40020006	Ka aŋhawa aŋa bekȧ tɔfɔt ŋin , ɔ wur sɔ-e , kɔ bǝp alɔm aŋ tǝma tǝma gbo , ɔ pa ro ŋaŋ , kɔyɛŋ mǝ nǝ tǝma nɔ pali nǝ te yɔ mǝpanth-e ?
40020007	kaŋ pa ro ŋɔŋ , Pǝkasifɛ wuni o wuni ɔ tha yamɔ hɛ su . Kɔ pa ro ŋaŋ , Kɔnɛ nu sɔ ro kɔr , ɔwa ara yi rǝlompi , rǝ i ti sɔŋ nu .
40020008	Ɔwa ma rȧfɔy rǝ bek-e , ɔmarki ka akɔr ɔ pa ka ȧŋbɔy ŋɔŋ ubaki , Tela aŋyɔ mǝpanth , mǝ ram ŋa aŋkala ŋaŋ , mǝ tǝp ka ɔlǝpsɔ mǝ gbanthi ka ɔtɔtɔkɔ .
40020009	Ka ŋaŋ aŋa lǝpsɔ wɔŋ ka mapanth aŋ der , aŋ sɔthɔ ukin o kin asiliŋ .
40020010	Ma aŋtɔtɔkɔ aŋ der-e , aŋ nanɛ kǝpa a tǝ bȧrȧ ŋa , kɛrɛ ŋaŋ sɔ aŋ sɔthɔ ukin o kin asiliŋ .
40020011	Maŋ wop ŋi-e , aŋ fɔfthənɛ ta ɔwe yamɔ ŋa ,
40020012	aŋ pa , Aŋe-e , ŋa lǝpsɔ wɔŋ ka mapanth , aŋ bulɔ gbo ahawa ŋin . Ɔwa mǝ po yɔ ŋa aŋ thǝnanɛ yi saŋ-e , saŋ aŋa thɔrɔ ɔlel ka ɔwon wa ȧŋrey .
40020013	Kɛrɛ ɔ wosa , ɔ pa ka ukin ka ŋaŋ , Yathki , i yɔ hɛ mu ɔlǝs . Sǝ gbanɛ hɛ yi munɔ ta asiliŋ-i ?
40020014	Gbasi ara yi ara mu , mǝ kɔnɛ . Mȧselɔ ma mi miyɛŋ tǝ kǝsɔŋ aŋlǝpsɔ aŋe mɔ mǝ i po sɔŋ mu .
40020015	Pǝ lomp hɛ ta ȧtȧ mi tǝ kǝyɔ mɔ mǝ i yema yi akɛŋ ka mi-i ? thalɔm mǝ ba kǝtut ta mafinɔ ma mi-i ?
40020016	Tiyȧŋ aŋlǝpsɔ aŋ tǝ yi ȧtɔtɔkɔ ɔwa aŋtɔtɔkɔ aŋ tǝ yi alǝpsɔ . Kotȧy-e a tela agbȧthi , kɛrɛ a thith athȧn .
40020017	Ɔwa ma Yisɔsȧŋ ɔ bɔ kɔ ro Yerusalɛm-e , ɔ gbasi aŋkarande tɔfɔt ŋarǝŋ rayɛr ka aroŋ , kɔ pa ro ŋaŋ ,
40020018	Ɔwa sǝ kɔ ro Yerusalɛm . A tǝ lȧnki ɔWan ka wuni ka aŋfode ȧbana yi aŋkarmɔkɔ ɔwa a tǝ sɔŋ kɔ mǝtheri tǝ kǝfi .
40020019	Aŋ tǝ lȧnki kɔ ka tȧbona tǝlɔm kȧmȧ aŋ sel kɔ , ɔwa aŋ tǝ sap kɔ , aŋ tǝ tȧŋ kɔ ka kǝnt kǝpǝŋkinɛ . Ɔwa ka ȧŋrey aŋa bekȧ mǝsas-e , ɔ tǝ yokanɛ .
40020020	Ka ɔkara ka aŋwuth ŋa Sɛbidi ɔ der ka Yisɔs yi aŋwuth ŋɔŋ aruni , kaŋ bȧtho kɔ , kɔ tholir kɔ tȧy .
40020021	kɔ pa ka ɔya , Ko mǝ yema-e ? Ka ɔya ɔ pa ro ŋɔŋ , Yamari kȧmȧ aŋwuth a mi aruni ŋarǝŋ aŋe aŋ yirȧ , ukin ka kȧdiyɔ ka mu , ɔwa ukin ka kȧmɛrɔ ka mu ka rȧbȧy ra mu .
40020022	Kɛrɛ Yisɔsȧŋ ɔ wosa ɔ pa , Nǝ tɛ hɛ ȧte nǝ yif . Nǝ gbǝli mun ka ampɔthi mǝ i re mun-i ? A gbǝli baftays nu yi ȧŋbaftisəm aŋa a baftays mi-i ? kaŋ pa ro ŋɔŋ , Sǝ gbǝli .
40020023	kɔ pa ro ŋaŋ , Tɛntɛnɛ nǝ tǝ mun ka ampɔthi a mi , ɔwa a tǝ baftays nu yi ȧŋbaftisəm aŋa a baftays mi . Kɛrɛ tǝ kǝyira ka kȧdiyɔ kȧmi yi ka kȧmɛrɔ ka mi-e , tȧy ta mi tǝ kǝsɔŋ thahɔ , kɛrɛ a tǝ sɔŋ ti ka ŋaŋ ta aŋa ɔKas kȧmi ɔ bɛnɛ ti .
40020024	Ma aŋtɔfɔt aŋ tǝl ti-e , pǝ bansȧnɛ ŋa ta aŋwɔnt ŋarǝŋ .
40020025	Kɛrɛ Yisɔs ɔ tela ŋa ro ŋɔŋ , kɔ pa , Nǝ tȧrȧ kǝpa aŋbȧki ŋa tȧbona tǝlɔm aŋ gbǝka ŋa , ɔwa aŋfǝm ŋaŋ ȧbana aŋ yɔ ŋa afɔsɔ .
40020026	Kɛrɛ ya tha mǝ pǝ yi kǝtɔŋ ka nu . Wuni o wuni ɔwe yema yi ubana kǝtɔŋ ka nu , ta ɔ yi ȧbɔy a nu .
40020027	Ɔwa wuni o wuni ɔwe yema yi utɔtɔkɔ , ta ɔ yi utar ka nu ;
40020028	mɔ mǝ ɔWan ka wuni ɔ te der kȧmȧ a yɔna kɔ , kɛrɛ tǝ kǝyɔna afǝm , dɛ yi tǝ kǝsɔnd aŋesǝm ŋɔŋ tǝ kǝbani afǝm alai .
40020029	Maŋ wur kǝyɛfǝ ro Yɛriko-e , runiya rǝbana rǝ tȧŋ kɔ .
40020030	Ɔwa afǝm afith ŋarǝŋ aŋ yirȧ ro roŋ rayɛr , ma aŋ tǝl kǝpa Yisɔsȧŋ ɔ thas-e , aŋ sel ɛrɔŋ , aŋ pa , Pa , ba su ȧney , munɔ ɔwan ka Debid .
40020031	Ka ȧruniya rǝ ŋal ŋa kȧmȧ aŋ taŋk , kɛrɛ aŋ bȧr sel ɛrɔŋ , aŋ pa , Pa , ba su ȧney , munɔ ɔwan ka Debid .
40020032	Ka Yisɔs ɔ tǝma son , ɔ tela ŋa ɔ pa , Ko nǝ yema i yɔna nu-e ?
40020033	kaŋ pa ro ŋɔŋ , Pa , kȧmȧ a kanthi ɛfɔr ɛ su .
40020034	Ka Yisɔsȧŋ ɔ ba ŋa ȧney , ɔ gboŋ ɛfɔr yaŋ . Ɔwa ka ɔlɛmp wati aŋ sɔthɔ kakǝli ka ŋaŋ , kaŋ tȧŋ kɔ .
40021001	Maŋ fatǝr ro Yerusalɛm-e , ɔwa aŋ bek ro Bɛthfeki ka kateŋ ka Ɔlif-e , Yisɔsȧŋ ɔ som aŋkarande ŋarǝŋ ,
40021002	ɔ pa ro rɔŋaŋ , Kɔ nu ka kagbɔm ȧke lomanɛ nu , ɔwa nǝ tǝ bǝp ri asofali ukotǝr , yi ɔwan kɔŋ ufɛth . Sǝli ŋa nu kȧmȧ nǝ kȧrȧ ŋa ro mi .
40021003	Bepi wuni o wuni ɔ pa rim ro rɔnu , pa nu , ƆMariki kɔnɔ yema ŋa , kɛrɛ ɔ tǝ kȧl somra ŋa .
40021004	Ȧte bɛ tǝ po yi kȧmȧ ȧrim ra ɔnȧbi rǝ lasǝr ara pa ,
40021005	Kanɛ nu ɔwan ubɛra ka ro Sayɔn , Kǝli ɔbȧy ka mu ɔ der ro rɔmu , Uthɔfǝl bɛm , ɔ rensa asofali , Asofali ufɛth .
40021006	Ka aŋkarande aŋ kɔnɛ , aŋ yɔ mɔ mǝ Yisɔs ɔ kanɛ ŋa ,
40021007	kaŋ kȧrȧ aŋsofali yi ɔwan kɔŋ ufɛth , kaŋ reŋ ŋa ȧsuma taŋ , kɔ yirȧ rokɔm kati ,
40021008	Ka agbȧthi ka ȧruniya aŋ rɛn ȧsuma taŋ ro roŋ . Alɔm aŋ gbǝk mara ka ɛyint-e , kaŋ rɛn ma ro roŋ .
40021009	Ka ȧsuniya ȧte yi kɔ rodi yi ŋaŋ aŋa tȧŋ kɔ , aŋ sel ɛrɔŋ , kaŋ pa , Hosana ka ɔwan ka Debid . Uruba wɔŋ ɔwe der ka ȧŋes ŋa ɔMarki , Hosana ka rokɔm kɔm bɛ !
40021010	Ma ɔ po bek ro Yerusalɛm-e , kȧpet bɛ kǝ yagba , kǝ pa , Kanɛ ɔwe-e ?
40021011	Ka ȧsuniya tǝ pa , Yisɔsȧŋ , ɔnȧbi ka ro Nasarɛth ake ro Kalili , kɔnɔȧŋ .
40021012	Ka Yisɔsȧŋ ɔ wɔŋ ka ȧŋseth ŋa Kuru , kɔ wurɔ ŋa bɛ aŋa thila dɛ yi aŋa wais ka ȧŋseth ŋa Kuru , kɔ thuŋkli ɛthebul ya aŋsinkar ɛkala , dɛ yi ɔyira wa ŋaŋ aŋa thila tǝpǝrǝm .
40021013	kɔ pa ro ŋaŋ , A po gbal kǝpa , Ȧŋseth a mi a tǝ bont ŋi ȧseth ŋa kǝramnɛ , kɛrɛ naŋ-e , nǝ po sǝki ŋi kǝyanka ka akey .
40021014	Ɔwa aŋfith yi antǝtkɛ aŋ der ro ŋɔŋ ka ȧŋseth ŋa Kuru , kɔ yeŋkǝs ŋa .
40021015	Ma aŋkərbomp kǝtɔŋ ka aŋfode yi aŋkarmɔkɔ aŋ nənk mȧtȧy mǝkabanɛ ama ɔ yɔ-e , yi aŋfɛth aŋa lensir ka ȧŋseth ŋa Kuru , aŋ pa , Hosana ka ɔwan ka Debid ; pǝ bansȧnɛ ŋa ,
40021016	kaŋ pa ro ŋɔŋ , Mǝ tǝl ȧte aŋe aŋ pa-i ? Ka Yisɔsȧŋ ɔ pa ro ŋaŋ , Aŋko ; naŋ nǝ la hɛ karaŋ kǝpa , Mǝ po gbenthis kǝthɔkǝs kǝwur ka tasǝŋ ta afɛth yi tǝlɛnth-i ?
40021017	kɔ tey ŋa , ɔ wur ro pet ɔ kɔnɛ ro Bɛthani , kɔ yianɛ ri .
40021018	Ɔwa ka rǝbǝth rǝlɔm mɔ mǝ ɔ kȧl ro pet-e , dor rǝ wop kɔ .
40021019	Ma ɔ nənk ŋǝnt ŋa aŋgbɔnɔ ro roŋ dayɛr-e , ɔ fatǝr ŋi , kɛrɛ ɔ bǝp hɛ ri koko pǝthas gbo ɛbɔpǝr son , kɔ kanɛ ŋi , Ta akomi aŋ te sɔ wur mu thȧnkȧŋ . Ka ɔlɛmp wati aŋǝnt ŋa aŋgbɔnɔ aŋ wela .
40021020	Ma aŋkarande aŋ nənk ti-e , aŋ kabanɛ , kaŋ pa , To som aŋǝnt ŋa aŋgbɔnɔ aŋ wela lɛmp-e ?
40021021	Ka Yisɔsȧŋ ɔ wosa , ɔ pa ro ŋaŋ , Tɛntɛnɛ i pa ro nu , Bepi nǝ ba kǝlanɛ-e , ɔwa nǝ sikɛ hɛ-e , nǝ ba hɛ gbo kǝyɔ ȧte i yɔ aŋǝnt ŋa aŋgbɔnɔ-e , kɛrɛ hali nǝ pa ka kateŋ ake , Yokanɛ mǝ fithanɛ ro baŋ , pǝ tǝ yɔnɛ .
40021022	Ɔwa koko ara mǝ nǝ yif rǝ kǝramnɛ , bepi nǝ lanɛ-e , nǝ tǝ sɔthɔ .
40021023	Ma ɔ po wɔŋ ka ȧŋseth ŋa Kuru-e , aŋkərbomp kǝtɔŋ ka aŋfode yi aŋbȧki ŋa aŋfǝm aŋ der ro ŋɔŋ mɔ mǝ ɔ thǝksa , kaŋ pa , Rǝ afɔsɔ areke mǝ mǝ yɔ mȧtȧy ame-e , ɔwa kanɛ sɔŋ mu aŋfɔsɔ aŋe-ȧ ?
40021024	Ka Yisɔsȧŋ ɔ wosa ɔ pa , Minɛ sɔ i ti yif nu ȧyif ŋin . Bepi nǝ gbakia mi ŋi-e , minɛ sɔ i ti tɔri nu aŋfɔsɔ aŋa mǝ i yɔ mȧtȧy ame .
40021025	Ȧŋbaftisəm ŋa Yɔn-e , reke aŋ wur-e ? Ka Kuru thalɔm rǝ afǝm-i ? kaŋ fɔfǝranɛ aŋ pa , Bepi sǝ pa , Ka Kuru-e , ɔ tǝ pa ro rɔsu , Ɔwa kɔyɛŋ nǝ te lanɛ kɔ-e ?
40021026	Bepi sǝ pa , Rǝ afǝm , sǝ nesa ȧruniya , kotȧy-e afǝm bɛ aŋ wop Yɔnȧŋ mɔ unabi .
40021027	kaŋ wosȧnɛ Yisɔsȧŋ , aŋ pa , Sǝ tɛ hɛ . Ka Yisɔs ɔ pa ro ŋaŋ , Minɛ sɔ i tɔri hɛ nu aŋfɔsɔ aŋa mǝ i yɔ mȧtȧy ame .
40021028	Kɛrɛ to naŋ nǝ nanɛ-e ? Wuni lɔm ɔ ba awuth aruni ŋarǝŋ . Ɔ der ka ɔtɔtɔkɔ , kɔ pa , Wan kȧmi , kɔ thonɔŋ yɔ mǝpanth ro kɔr kȧmi .
40021029	kɔ lasi ɔ pa , I selɔ hɛ ; kɛrɛ kǝdarǝŋ kati ɔ siŋkar ȧŋmerȧ ŋɔŋ , ɔ kɔnɛ .
40021030	kɔ der ka ɔwe bekȧ ŋarǝŋ-e , kɔ pa yaŋ sɔ , kɔ wosa ɔ pa , I selɔ Pa ; kɛrɛ ɔ kɔ hɛ bɛ .
40021031	Ka ŋa ŋarǝŋ aŋe-e , kanɛ yɔ mȧselɔ ma ɔkas kɔŋ-e ? kaŋ pa ro ŋɔŋ , Ɔtɔtɔkɔ . Ka Yisɔsȧŋ ɔ pa ro ŋaŋ , Tɛntɛnɛ i kanɛ nu kǝpa aŋthoŋkla ɛfȧk yi aŋbɛra arǝpi aŋ tǝ mɔtha nu wɔŋ ka rȧbȧy ra Kuru .
40021032	kotȧy-e Yɔnȧŋ ɔ der ro nu ka aroŋ da mǝlompi , ka nǝ te kɔ lanɛ ; kɛrɛ aŋthoŋkla ɛfȧk yi aŋbɛra arǝpi aŋ lanɛ kɔ . Ɔwa naŋ-e , hali ma nǝ nənk ti-e , nǝ siŋkar hɛ ɛmerȧ ɛ nu kȧmȧ nǝ lanɛ kɔ .
40021033	Tǝl nu alomɔ alɔm . Ukas ka aseth ɔ yi ri ɔwe tɛp kɔr ka yɛt ɛgbam , kɔ gbǝtɔr ki ȧkunk-e , ɔ bɛmpa dɛr ɔyɛkǝs , ɔ tǝmǝr ri aseth abɔli rǝkɔm , kɔ sɔŋ ki rǝ ȧbȧf , ɔ kɔnɛ rǝ athɔf alɔm .
40021034	Ɔwa ma ȧŋlɔkɔ ŋa mȧkomi aŋ fat-e , ɔ som ɛbɔy yɔŋ ka aŋbȧf tǝ kǝsɔthɔ mȧkomi mɔŋ .
40021035	Ka aŋbȧf aŋ gbasi ɛbɔy yɔŋ aŋ sap ukin , aŋ dif ukin , aŋ lǝmǝs ulɔm mǝsar .
40021036	kɔ kȧl som ɛbɔy alɔm agbȧthi athasi aŋtɔtɔkɔ . Kaŋ kȧl sɔ yɔ ŋa yaŋ .
40021037	Kǝdarǝŋ kati ɔ som ɔwan kɔŋ uruni ro ŋaŋ , ɔ pa , Aŋ tǝ tȧrȧ ɔwan kȧmi uruni rǝka .
40021038	Kɛrɛ aŋbȧf maŋ nənk ɔwan-e , aŋ fɔfǝranɛ , kaŋ pa , Ɔwe mǝ re ba akɛŋ , kɔnɔ ɔwe . Der , maŋ dif kɔ nu kȧmȧ sǝ gbasi akɛŋ kɔŋ .
40021039	kaŋ wop kɔ , aŋ wurɔ kɔ ro kɔr , kaŋ dif kɔ .
40021040	Tiyȧŋ ma ɔmarki ka akɔr ka ɛyɛt ɛgbam ɔ der-e , to mǝ ɔ yɔ aŋbȧf ŋati-e ?
40021041	kaŋ pa ro ŋɔŋ , Ɔ tǝ dif aŋfǝm alǝs ŋati kǝdif kǝlǝs , ɔ tǝ sɔŋ akɔr ka ɛyɛt ɛgbam rǝ ȧbȧf alɔm aŋa mǝ sɔŋ kɔ mȧkomi ka ȧŋlɔkɔ ŋati .
40021042	Ka Yisɔsȧŋ ɔ pa ro ŋaŋ , Nǝ la hɛ karaŋ ka mȧgbal mǝsǝm , Aŋsar aŋa aŋsȧl aŋ pɛnsa-e , gbeŋ , a sǝki ŋi rȧbomp ra ȧŋkoŋ . Aŋe aŋ wur ka Kuru , Ɔwa tȧy tȧŋ ka ɛfɔr ɛ su-i ?
40021043	Tiyȧŋ i pa ro rɔnu , A tǝ nɔy nu rȧbȧy ra Kuru , a tǝ sɔŋ ri abona aŋa mǝ wurɔ mȧkomi mati .
40021044	Ɔwa wuni o wuni ɔwe mǝ fumpɔ ka aŋsar aŋe a tǝ simǝth kɔ yɛkǝth yɛkǝth . Kɛrɛ wuni o wuni ɔwe mǝ aŋ fumpǝr-e , aŋ tǝ gbǝm kɔ sir mɔ kǝbof .
40021045	Ma aŋkərbomp kǝtɔŋ ka aŋfode yi aŋFarisi aŋ tǝl ɛlomɔ yɔŋ-e , aŋ sɔthnɛ kǝpa ɔ fɔf ta ȧte ŋaŋ .
40021046	Kɛrɛ maŋ thɛns tǝ kǝwop kɔ-e , aŋ nesa ȧsuniya , kotȧy-e aŋ gbasi kɔ tǝ kǝyi unabi .
40022001	Ka Yisɔsȧŋ ɔ wosa , ɔ fɔf ro ŋaŋ rǝ ɛlomɔ , kǝpa ye ,
40022002	Rȧbȧy ra ro riyana rǝ yi mɔ ubȧy ulɔm ɔwe bɛmpa met ma kanantǝ ta ɔwan kɔŋ uruni ,
40022003	kɔ som ɛbɔy yɔŋ tǝ kǝtela ŋaŋ aŋa a muti ka amet ma kanantǝ . Kɛrɛ aŋ selɔ hɛ der .
40022004	kɔ kȧl som ɛbɔy alɔm , ɔ pa , Kanɛ ŋaŋ aŋa a muti kǝpa ye , Kǝla , i po bɛnɛnɛ aŋfantha a mi . A po fai tana ta mi yi ɛsɛm ɛ mi ɛboy , ɔwa ɛyɛt bɛ ɛ po bɛnɛnɛ . Der nu ka amet ma kanantǝ .
40022005	Kɛrɛ aŋ sai ti , aŋ kɔnɛ ka ȧtȧy taŋ , ukin ka akɔr kɔŋ , ulɔm ka mȧsǝkinɛ mɔŋ .
40022006	Ɔwa aŋa tia-e , aŋ lɛsa ɛbɔy yɔŋ , kaŋ sambos ŋa , aŋ difǝth ŋa .
40022007	Ma ɔbȧy ɔ tǝl ti-e , ɔ bansȧ , ɔ somra asǝfȧ tɔŋ , kɔ dim aŋfǝm aŋa difǝth ɛbɔy yɔŋ , kɔ thɔi kȧpet ka ŋaŋ .
40022008	Kǝdarǝŋ kati ɔ pa ka ɛbɔy yɔŋ . A po bɛnɛnɛ aŋfantha ta kanantǝ , kɛrɛ aŋa a muti-e , aŋ yi hɛ amari ti .
40022009	Tiyȧŋ kɔ nu ka asoŋ tǝsakanɛ kȧmȧ nǝ muti ŋaŋ bɛ aŋa mǝ nǝ bǝp ri ka amet ma kanantǝ .
40022010	Ɛbɔy ŋati aŋ kɔnɛ ka asoŋ tǝsakanɛ , kaŋ thoŋkla aŋa aŋ bǝp ri bɛ , aŋlǝs-o , aŋfinɔ-o ; ka ȧŋseth ro amet ma kanantǝ mǝ yi aŋ la yi afǝm .
40022011	Ma ɔbȧy ɔ wɔŋ tǝ kǝkǝli aŋa a muti-e , ɔ nənk ri wuni ɔwe te wɔŋ ruma ra kanantǝ .
40022012	kɔ pa ro ŋɔŋ , Yathki , kɔyɛŋ mǝ mǝ wɔŋ nɔ , mǝ te wɔŋ ruma ra kȧnȧntȧ-e ? kɔ taŋk thǝm .
40022013	Ka ɔbȧy ɔ pa ka ɛbɔy yɔŋ , Sek kɔ nu mȧta yi ȧtȧtək , kȧmȧ nǝ fitha kɔ rokaŋ ka ȧŋsum , ro kǝkulɔ yi kǝŋȧkŋȧk ɛsek kǝ yi .
40022014	kotȧy-e a muti agbȧthi kɛrɛ a thith athȧn .
40022015	Ka aŋFarisi aŋ kɔnɛ aŋ nǝŋkanɛ to mǝ aŋ gbǝli sapǝs kɔ ka kafɔf kɔŋ .
40022016	kaŋ som aŋkarande ŋaŋ yi aŋHerodian ro ŋɔŋ , aŋ pa , Karmɔkɔ sǝ tȧrȧ kǝpa mǝ yi utǝteŋ , ɔwa mǝ thǝksa aroŋ da Kuru tǝteŋ . Mǝ ba hɛ agbȧy kotȧy-e mǝ kǝli hɛ ȧder ra wuni .
40022017	Tiyȧŋ kanɛ su ba ȧte mǝ nanɛ . Pǝ yi ɔlompi tǝ kǝsɔŋ ɛfȧk ka Sisar-i , thalɔm pǝ lomp hɛ ti-i ?
40022018	Kɛrɛ Yisɔsȧŋ ɔ nənk mȧlǝs maŋ , kɔ pa , kɔyɛŋ mǝ nǝ gbɔns mi naŋ amunafaki-i ?
40022019	Tɔri mi nu aŋkala ŋa ɛfȧk . Kaŋ kȧrȧ kɔ akɔpǝr ŋin .
40022020	kɔ pa ro ŋaŋ , Kanɛ ba mȧbȧlȧnɛ yi mȧgbal ame-e ?
40022021	kaŋ pa ro ŋɔŋ , Sisarȧŋ . Kɔ pa ro ŋaŋ , Ɔwa sɔŋ nu Sisarȧŋ mȧtȧy ma Sisar , ɔwa sɔŋ nu Kuru mȧtȧy ma Kuru .
40022022	Maŋ tǝl ȧte-e , aŋ kabanɛ , kaŋ tey kɔ , aŋ kɔnɛ .
40022023	Ka ȧŋrey ŋati gbeŋ , aŋSadusi aŋa pa kǝyokanɛ kǝ yi hɛ , aŋ der , kaŋ pa ro ŋɔŋ ,
40022024	Karmɔkɔ , Mosis ɔ pa , Bepi wuni ɔ fi ɔ ba hɛ awuth-e , ɔwɔnt kɔŋ uruni ɔ ba tǝ kǝnantǝ ɔrani kɔŋ kȧmȧ ɔ komǝs awuth ta ɔwɔnt kɔŋ .
40022025	Ɔwa sǝ sa ba awɔnt aruni tamthǝdɛrǝŋ . Ka ɔtɔtɔkɔ ma ɔ nȧntȧ-e , ɔ fi , ɔwa ma ɔ te ba awuth-e , ɔ tey ɔrani kɔŋ ka ɔwɔnt kɔŋ .
40022026	Ya pǝ yi sɔ ɔwe bekȧ ŋarǝŋ , yi ɔwe bekȧ asas , haŋ kǝbek ka ɔwe bekȧ tamthǝdɛrǝŋ .
40022027	Ɔwa ɔbɛra ɔ fi kǝdarǝŋ ka ŋaŋ bɛ .
40022028	Tiyȧŋ , ka kȧyokanɛ , ureke kǝtɔŋ ka aŋtamthǝdɛrǝŋ mǝ ba ɔbɛra-e , ma pǝ yi ŋaŋ bɛ aŋ la po ba kɔ-e ?
40022029	Kɛrɛ Yisɔsȧŋ ɔ wosa ɔ pa ro ŋaŋ , Nǝ yɛthȧ ma nǝ te tȧrȧ mȧgbal thalɔm aŋfɔsɔ ŋa Kuru .
40022030	kotȧy-e ka kȧyokanɛ aŋ nȧntȧ hɛ , ɔwa a sɔŋ hɛ kǝnantǝ , kɛrɛ aŋ yi gbo mɔ aŋmȧleka ro riyana .
40022031	Kɛrɛ ta kȧyokanɛ ka aŋfi-e , nǝ karaŋ hɛ ȧte Kuru ɔ pa ro nu mǝ ɔ pa ,
40022032	Minɛ yi ɔKuru ka Ebraham , ɔKuru ka Aysak yi ɔKuru ka Yekɔb-i ? Kuruȧŋ ɔ yi hɛ ɔKuru ka aŋfi kɛrɛ ɔka aŋkǝli .
40022033	Ma ȧsuniya tǝ tǝl ȧte-e , aŋ kabanɛ ta kathǝksa kɔŋ .
40022034	Ma aŋFarisi aŋ tǝl kǝpa Yisɔsȧŋ ɔ po yɔ aŋSadusi aŋ taŋk-e , aŋ thoŋklanɛ dɛr rɔkin .
40022035	Ka ukin ka ŋaŋ ɔwe tȧrȧ aŋthɔ ɔ yif kɔ ȧyif kȧmȧ ɔ mɛm kɔ , ɔ pa ,
40022036	Karmɔkɔ , areke yi aŋyamari ȧbana thɔŋ bɛ ka aŋthɔ-e ?
40022037	Ka Yisɔsȧŋ ɔ pa ro ŋɔŋ , Mǝ yi tǝ kǝbɔthǝr ɔMarki ɔKuru ka mu yi ȧŋmerȧ a mu bɛ , dɛ yi aŋesǝm a mu bɛ , dɛ yi ananɛ a mu bɛ .
40022038	Aŋe , ŋǝ yi aŋyamari ȧbana ȧtɔtɔkɔ ŋa aŋthɔ .
40022039	Ɔwa , aŋa bekȧ yɛrǝŋ-e aŋ bȧlȧnɛ ŋi , ŋi aŋe , Mǝ yi tǝ kǝbɔthǝr ɔfatanɛ ka mu mɔ mǝ mǝ bɔthǝrnɛ .
40022040	Ka ɛyamari yɛrǝŋ ɛye rǝ aŋthɔ yi ȧsim ta aŋnabi bɛ tǝ gbasa .
40022041	Ma aŋFarisi aŋ po thoŋklanɛ dɛr rɔkin-e , Yisɔs ɔ yif ŋa ,
40022042	kɔ pa , To nǝ nanɛ ta Kraist-e ? Wan uruni ka kanɛ-e ? kaŋ pa ro ŋɔŋ , Ɔwan ka Debid .
40022043	kɔ pa ro ŋaŋ , To som Debidȧŋ , ka aŋfɔsɔ ŋa ɔYina ɔ tela kɔ Mariki ma ɔ pa ,
40022044	ƆMariki ɔ pa ka ɔmarki kȧmi , Yirȧ ka kȧta kȧmi kǝdiyɔ Haŋ i bot aŋtheranɛ a mu roratha ka ȧtȧtək ta mu-e ?
40022045	Bepi Debidȧŋ ɔ bont kɔ Mariki , to ɔ gbǝli yi ɔwan kɔŋ-e ?
40022046	Ɔwa wuni o wuni ɔ gbǝli hɛ sɔ gbakia kɔ dim din . Ɔwa kǝtǝp ka ȧŋrey ŋati wuni o wuni ɔ mintha hɛ sɔ yif kɔ ȧyif o yif .
40023001	Ka Yisɔsȧŋ ɔ fɔfȧnɛ ȧsuniya yi aŋkarande ŋɔŋ ,
40023002	kǝpa , Aŋkarmɔkɔ yi aŋFarisi aŋ yirȧ ka ɔyira wa Mosis .
40023003	Tiyȧŋ mȧtȧy bɛ ama aŋ yamari nu-e , yɔ , ɔwa wop ma nu . Kɛrɛ te nu tansanɛ mȧyɔs maŋ , kotȧy-e aŋ pa kɛrɛ aŋ yɔ hɛ .
40023004	Aŋ sek ɛlik ɛlel ɛtuy gbanɛ , aŋ bot yi ka tȧkǝnkla ta aŋfǝm , kɛrɛ ŋaŋ ŋanɛ aŋ yema hɛ borȧ yi hali yi ȧsel ŋaŋ ŋin .
40023005	Mȧyɔs maŋ bɛ aŋ yɔ ma kȧmȧ afǝm aŋ nənk ma . Aŋ bondǝs mȧbani maŋ , aŋ bondǝs ɛlɛmpɛ ya ȧsuma taŋ .
40023006	Aŋ bɔthǝr ɔdɛr ɔtɔtɔkɔ ka ɛmet , dɛ yi ɔyira ɔfinɔ ka ɛseth ɛgbanɛ ,
40023007	yi ɛkori ka ɔdɛr ɔthila dɛ yi kȧmȧ aŋfǝm aŋ bont ŋa Karmɔkɔ .
40023008	Te nu selɔ a bont nu Karmɔkɔ , kotȧy-e ukin kɔnɔ yi ɔkarmɔkɔ ka nu , kɔnɔ yi Kraistȧŋ . Na bɛ nǝ yi awɔnt .
40023009	Te bont wuni o wuni nɔru ukas ka nu , kotȧy-e ukin kɔnɔ yi ɔKas ka nu , kɔnɔ yi ro riyana .
40023010	Te selɔ a bont nu amarki kotȧy-e ukin kɔnɔ yi ɔMarki ka nu , kɔnɔ yi Kraistȧŋ .
40023011	Ɔwe yi ubana thɔŋ bɛ kǝtɔŋ ka nu-e , ɔ tǝ yi ȧbɔy a nu .
40023012	Ɔwa wuni o wuni ɔwe mǝ ŋatanɛ , a tǝ thora kɔ , ɔwa wuni o wuni ɔwe mǝ thoranɛ , a tǝ ŋata kɔ .
40023013	Kɛrɛ mɔnɛ ro nu naŋ akarmɔkɔ yi aFaresi , amunafaki ! Ȧtesoma-e nǝ kantha rȧbȧy ra ro riyana ka aŋfǝm . Kotȧy-e naŋ nǝ wɔŋ hɛ , ɔwa nǝ selɔ hɛ ŋaŋ aŋa yema tǝ kǝwɔŋ , aŋ wɔŋ .
40023014	Mɔnɛ ro nu naŋ akarmɔkɔ yi aFaresi , amunafaki ! Ȧtesoma-e nǝ lǝsǝr ɛseth ya ȧŋbora , ɔwa rǝ kǝkɔnthɔsnɛ nǝ ramnɛ kǝramnɛ kǝbɔli . Tiyȧŋ na mǝ tha sɔthɔ mǝtheri mǝlel .
40023015	Mɔnɛ ro nu naŋ akarmɔkɔ yi aFaresi , amunafaki ! Ȧtesoma-e nǝ kɔth kɔth ro baŋ yi ro gbaŋ tǝ kǝlȧfthi ȧŋmerȧ ŋa wuni kin . Ɔwa ma ɔ po lȧfthɛ-e , nǝ sǝki kɔ wan ka yahanama marǝŋ marǝŋ pǝthasi nu .
40023016	Mɔnɛ ro nu naŋ atǝmȧ kǝdi aŋfith ! Nǝ pa , Wuni o wuni ɔwe gbiŋ ka ȧŋseth ŋa Kuru-e , tȧy thahɔ , kɛrɛ wuni o wuni ɔwe mǝ gbiŋ ka mabɔŋɔ ma ȧŋseth ŋa Kuru-e , ɔ sekǝrnɛ .
40023017	Na apǝŋk dɛ yi afith . Areke thas-e , mabɔŋɔ thalɔm ȧŋseth ŋa Kuru aŋa sǝmǝs mȧbɔŋɔ-e ?
40023018	Ɔwa nǝ pa sɔ , Wuni o wuni ɔwe mǝ gbiŋ ka ȧŋbɛsɛ , tȧy thahɔ , kɛrɛ wuni o wuni ɔwe mǝ gbiŋ ka ȧŋboya rokɔm kati-e , ɔ sekǝrnɛ .
40023019	Na apǝŋk dɛ yi afith . Areke thas-e , ȧŋboya thalɔm ȧŋbɛsɛ aŋa sǝmǝs ȧŋboya-e ?
40023020	Tiyȧŋ , ɔwe mǝ gbiŋ ka ȧŋbɛsɛ-e , ɔ gbiŋ ka ȧŋbɛsɛ dɛ yi ka ɛyɛt bɛ ɛyɛ yi rokɔm kati .
40023021	Ɔwa ɔwe mǝ gbiŋ ka ȧŋseth ŋa Kuru-e , ɔ gbiŋ ka ȧŋseth dɛ yi ka kɔnɔ ɔwe yirȧ ri .
40023022	Ɔwa ɔwe mǝ gbiŋ ka ȧriyana-e , ɔ gbiŋ ka kawaŋ ka rȧbȧy ra Kuru , yi ka kɔnɔ ɔwe yirȧ ri .
40023023	Mɔnɛ ro nu , naŋ akarmɔkɔ yi aFaresi , amunafaki ! Pǝkasifɛ nǝ sɔŋ ɛyaka ya ɛsoro yi anisi , dɛ yi kamin , kɛrɛ nǝ tey kǝyɔ mȧtȧy mǝbana ma aŋthɔ , pǝ yi mɔ-e kǝgbǝk ɛpa ɔlompi , kǝba ȧney dɛ yi kǝlanɛ . Nǝ yi tǝ kǝyɔ ȧte , ɔwa pǝ mar hɛ nǝ tey talɔm .
40023024	Naŋ atǝmȧ kǝdi afith , nǝ sais mȧnt tǝ kǝwura amǝnthǝl , kɛrɛ nǝ mer ȧyɔkmɛ .
40023025	Mɔnɛ ro nu , naŋ akarmɔkɔ yi aFaresi , amunafaki ! kotȧy-e nǝ yak ampɔthi yi ȧŋbɔl romuth , kɛrɛ rokor ɛ la yɛt ɛnɔy rȧ ȧfɔsɔ yi mǝfela mǝlǝs .
40023026	Munɔ ɔFaresi ufith , mɔtha gbǝrans rokor ka ampɔthi yi ȧŋbɔl , kȧmȧ kamuth kati sɔ kǝ yi kǝgbǝraŋ .
40023027	Mɔnɛ ro nu , naŋ akarmɔkɔ yi aFaresi , amunafaki ! Ȧtesoma-e nǝ bȧlȧnɛ mɔ tǝboma tǝfera ȧte tɔrinɛ ɔfinɔ romuth , kɛrɛ rokor tǝ la tǝbanth ta afǝm afi , yi mǝnɔkɔ bɛ .
40023028	Ya pǝ yi sɔ mɔ naŋ , nǝ tɔrinɛ nɔru kǝyi na alompi ka aŋfǝm , kɛrɛ rokor nǝ la rǝmunafaki yi mǝkǝnȧ .
40023029	Mɔnɛ ro nu , naŋ akarmɔkɔ yi aFaresi , amunafaki ! Pǝkasifɛ nǝ bɛs taboma ta aŋnabi , ɔwa nǝ yesi tapali ta aŋlompi ,
40023030	nǝ pa , Bepi sǝ yi naŋ thǝpaŋ ka aŋyamana ŋa aŋkas a su-e , sǝ gbǝli hɛ naŋ kasa yi ŋaŋ tǝ kǝloŋ mȧtir ma aŋnabi .
40023031	Tiyȧŋ nǝ gbakɛnɛ kǝpa nǝ yi awuth ŋa ŋaŋ aŋa difǝth Aŋnȧbi .
40023032	Tiyȧŋ , lasǝr nu aŋthuntha ŋa aŋkas a nu .
40023033	Naŋ ɛbok , naŋ rǝkomra ra ɛgbɔrɔ , to mǝ nǝ gbǝli kisi ka aŋthoŋka ŋa ro yahanama-e ?
40023034	Te ba ti , kǝla , i somra nu anȧbi , afǝm atempi yi akarmɔkɔ ; alɔm ŋati nǝ tǝ dif , nǝ tǝ tȧŋ ŋa rǝ tǝnt tǝpǝŋkinɛ , alɔm nǝ tǝ sapa ŋa nǝkɛt ka ɛseth ɛ nu ɛgbanɛ , nǝ tǝ bȧl ŋa kǝwur ka kǝpet kin kǝkɔ ka kǝlɔm ,
40023035	kȧmȧ a reŋ nu mathɛkɛ ma mȧtir mǝpaŋi tȧy bɛ ama a loŋ ka ȧŋthɔf kǝtǝp ka mȧtir ma Ebɛl ɔlompi haŋ ka mȧtir ma Sakaraya ɔwan ka Barakaya ɔwe nǝ dif kǝtɔŋ ka ȧŋseth ŋa Kuru yi ȧŋbɛsɛ .
40023036	Tɛntɛnɛ i kanɛ nu , mȧtȧy ame bɛ mǝ ba tǝ kǝder ka rȧkomra are .
40023037	O Yerusalɛm , Yerusalɛm , munɔ mǝ difǝth aŋnabi , ɔwa mǝ lǝmǝs ŋa mǝsar aŋa a som ro mu , amɔlɔ ɛlɔkɔ naŋ i fela tǝ kǝthoŋkla aŋwuth a mu dɛr rɔkin , mɔ kȧbɛt mɔ thonkla aŋwuth ŋɔŋ ka ɛkufna yɔŋ ratha , kɛrɛ mǝ selɔ hɛ .
40023038	Kǝla , a tey ȧŋseth a mu yeŋ .
40023039	Tiyȧŋ i kanɛ nu , nǝ ba hɛ kǝnǝŋk mi kǝtǝp ka-ake haŋ nǝ pa , Uruba wɔŋ ɔwe mǝ der ka ȧŋes ŋa ɔMarki .
40024001	Ka Yisɔsȧŋ ɔ wur ka ȧŋseth ŋa Kuru tǝ kǝkɔnɛ , ɔwa aŋkarande aŋ der kȧmȧ aŋ tɔri kɔ mabɛmpa ma ȧŋseth ŋa Kuru .
40024002	Ka Yisɔs ɔ pa ro ŋaŋ , Nǝ nənk ɛye bɛ-i ? Tɛntɛnɛ i kanɛ nu a ba hɛ kǝtey nɔ ȧsar ŋin rokɔm ka alɔm aŋa mǝ a te fak .
40024003	Ɔwa ma ɔ yirȧ ka kateŋ ka Ɔlif-e , aŋkarande ŋɔŋ aŋ der ro ŋɔŋ sɔy , aŋ pa , Kanɛ su ȧŋlɔkɔ aŋa mȧtȧy ame mǝ tǝ yi-e , dɛ yi ko mǝ yi ȧŋmisali ŋa kȧder ka mu , yi ɔthalnɛ wa raru-e ?
40024004	Ka Yisɔsȧŋ ɔ wosa ɔ pa ro rɔŋaŋ , Botnɛ nu kȧmȧ wuni o wuni ɔ te nu yɛthǝs .
40024005	kotȧy-e agbȧthi aŋ tǝ der ka ȧŋes a mi , aŋ tǝ pa , Minɛ yi ɔKrayst , ɔwa aŋ tǝ yɛthǝs agbȧthi .
40024006	Ɔwa nǝ tǝ tǝl ta tǝtim yi tibari ta tǝtim , kɛrɛ ta pǝ te sɔmpa nu kotȧy-e mȧtȧy ame bɛ mǝ ba kǝyɔnɛ . Kɛrɛ ɔlǝpsɔ ɔ tha bek hɛ .
40024007	Abona aŋ tǝ yokar abona , rǝbai rǝ tǝ yokar rǝbai , dor rǝ tǝ yi , afithina ŋa tǝtu dɛ yi kǝyɛr ka ȧŋthɔf rǝ dɛr ɔgbaskɛ gbaskɛ .
40024008	Kɛrɛ mȧtȧy ame bɛ mǝ yi gbo ɔtǝpɛr wa ȧŋsɔmpanɛŋ .
40024009	Ka ȧŋlɔkɔ ŋati a tǝ lȧnki nu rǝ asɔmpanɛ , a tǝ dif nu , ɔwa tǝbona bɛ tǝ tǝ gbɛŋa nu salata ȧŋes a mi .
40024010	Ɔwa afǝm agbȧthi aŋ tǝ pǝnthbǝla , aŋ tǝ sɔndanɛ , ɔwa aŋ tǝ gbɛŋanɛ .
40024011	Ɔwa anȧbi ayem agbȧthi aŋ tǝ yokanɛ , aŋ tǝ yɛthǝs agbȧthi .
40024012	Ɔwa mȧbɔthǝr ma agbȧthi mǝ tǝ gbǝnkɛ pǝkasifɛ mǝlǝs mǝ tǝ bȧrnɛ gbo .
40024013	Kɛrɛ ɔwe mǝ muyu haŋ ka ɔthalnɛ , kɔnɔ kati ɔ tǝ kisi .
40024014	Ɔwa ȧkɛra kǝfinɔ ka rȧbȧy ake-e , a ba kǝtamǝs ki ka ȧdȧru bɛ ta mǝseri ka tǝbona bɛ . Kǝdarǝŋ kati ɔthalnɛ ɔ der tɛnɛ .
40024015	Tiyȧŋ , bepi nǝ nənk ɔtheranɛ ka kadinɛ ɔwe Danɛl ɔnȧbi ɔ lei , ɔ tǝma ka ɔdɛr ɔsǝm-e , ( ɔwe mǝ karaŋ ta pǝ sɔk kɔ )
40024016	ka ȧŋlɔkɔ ŋati ta ŋaŋ aŋa yi ro Yudia aŋ gbukɛ ka tȧteŋ .
40024017	Kɔnɔ ɔwe yi ka ȧŋseth rokɔm ta ɔ te thor tǝ kǝwura ɛyɛt ɛyɛ yi ro seth kɔŋ .
40024018	Ɔwa kɔnɔ ɔwe yi ro kor ta ɔ te kȧlanɛ tǝ kǝgbasi aruma rɔŋ .
40024019	Ɔwa mɔnɛ ro ŋaŋ aŋa yi ator , dɛ yi ŋaŋ aŋa mǝ masǝr afɛth ka mȧrey mati !
40024020	Kɛrɛ ramnɛ nu kȧmȧ kagbukɛ ka nu kǝ te yi ka adarǝŋ thalɔm ka aŋsabath ,
40024021	kotȧy-e ka ȧŋlɔkɔ ŋati asɔmpanɛ ȧbana aŋ tǝ yi awunɔŋ aŋa te tha la yi kǝbi ȧdȧru rǝ tǝpɛ haŋ ka-ake , dɛ yi aŋa te sɔ ba kǝyi thǝbana .
40024022	Ɔwa thambe a gbǝŋki mȧrey mati-e , wuni o wuni ɔ ba hɛ kǝkisi ; kɛrɛ salata aŋthith ŋa Kuru a tǝ gbǝŋki mȧrey mati .
40024023	Bepi wuni o wuni ɔ pa ro nu , Kǝlo , Kraistȧŋ ɔ yi nɔ , thalɔm ɔ yi ro , te ti lanɛ .
40024024	kotȧy-e aKrayst ayem yi anȧbi ayem aŋ tǝ yokanɛ , aŋ tǝ tɔri ɛmisali ɛbana yi mətȧy mǝkabanɛ , kȧmȧ a yɛthǝs aŋthith ŋa Kuru bepi pǝ fɔi tȧy .
40024025	Kǝla i po yeŋk kanɛ nu .
40024026	Tiyȧŋ bepi a pa ro nu , Kǝli , ɔ yi ro wula , te kɔ ri . Thalɔm , Kǝli , ɔ yi ka tǝkoŋko rokor , te ti lanɛ .
40024027	kotȧy-e mɔ mǝ ɔnakthinɛ mǝ ɔ wur ro thɔrɔŋ-e , ɔwa a nənk ŋi haŋ ro pil-e , ya kȧder ka ɔWan ka wuni mǝ kǝ yi .
40024028	Dɛr o dɛr rǝ kabel kǝ yi-e , rǝ ɛyiba mǝ aŋ thoŋklanɛ dɛr rɔkin .
40024029	Ka ɔlɛmp wati , kǝdarǝŋ ka kasɔmpanɛ ka mȧrey mati , aret rǝ tǝ biyȧ , ɔwa aŋof aŋ ba hɛ kǝsɔŋ kawalɛ kati , dɛ yi atɔs tǝ tǝ fumpɔ kǝwur ka ȧkuru , ɔwa ɛfɔsɔ ya ȧturu ɛ tǝ yiŋkthanɛ .
40024030	Ɔwa ka ȧŋlɔkɔ ŋati ȧŋmisali ŋa ɔWan ka wuni aŋ tǝ tɔrinɛ ka ȧkuru . Tȧbona bɛ ka ȧdȧru tǝ tǝ kulɔ , ɔwa aŋ tǝ nənk ɔWan ka wuni ɔ der ka karǝnt ka ȧkuru rǝ afɔsɔ yi ayiki ȧbana .
40024031	Ɔ tǝ som aŋmȧleka ŋɔŋ yi rim rǝbana rǝ kǝthɛma , ɔwa aŋ tǝ thoŋkla aŋthith ŋɔŋ dɛr rɔkin kǝwur ka ɛkoŋ yanlɛ ya ȧdȧru , kǝwur ka ɔthalnɛ wa aŋfena haŋ kǝkɔ ka ɔthalnɛ ɔlɔm .
40024032	Ɔwa thǝkǝs aŋlomɔ ŋa aŋǝnt ŋa aŋgbɔnɔ . Ma aŋra ŋati aŋ po fɛthȧnɛ-e , aŋ wur ɛbɔpǝr , nǝ tȧrȧ ti kǝpa rawok rǝ fat .
40024033	Ya pǝ yi sɔ naŋ-e , ma nǝ nənk mȧtȧy ame bɛ-e , tȧrȧ ti nu kǝpa ɔ yi ɔfati , hali ka tadare .
40024034	Tɛntɛnɛ i pa ro nu , rȧkomra are rǝ ba hɛ kǝthas haŋ mȧtȧy ame bɛ mǝ gbenthis .
40024035	Ȧkȧriyana yi ȧdȧru ɛ ba kǝthas , kɛrɛ ȧsim ta mi tǝ ba hɛ kǝthas .
40024036	Kɛrɛ ta ȧŋrey ŋati yi ȧŋlɔkɔ ŋati wuni o wuni ɔ tɛ hɛ , hali aŋmȧleka ŋa ro riyana , thalɔm ɔWan . ƆKas kȧmi son kɔnɔ tȧrȧ .
40024037	Ɔwa mɔ mȧrey ma Noaȧŋ mǝ sa yi-e , ya mǝ pǝ kȧl sɔ yi ka kȧder ka ɔWan ka wuni .
40024038	kotȧy-e ka mȧrey mati ama yi yeŋka ȧmȧnt mǝfɔl mǝ der , aŋ di-o , aŋ mun-o , aŋ nantȧ-o , aŋ sɔŋ tǝnantǝ haŋ ka ȧŋrey aŋa Nowaŋ ɔ wɔŋ ka ȧŋbil .
40024039	Ɔwa aŋ tɛ hɛ ti haŋ ȧmȧnt mǝfɔl mǝ der , ɔwa mǝ dim ŋa bɛ ; ya mǝ pǝ yi ka kȧder ka ɔWan ka wuni .
40024040	Ka ȧŋlɔkɔ ŋati alaŋgba ŋarǝŋ aŋ tǝ yi ro kɔr ; a tǝ gbasi ukin , a tǝ tey ukin .
40024041	Afǝm abom ŋarǝŋ aŋ tǝ tɔ ; a tǝ gbasi ukin , a tǝ tey ukin .
40024042	Tiyȧŋ , kǝlɛnɛ nu , kotȧy-e nǝ tɛ hɛ ȧŋlɔkɔ ɔMarki ka nu mǝ ɔ der .
40024043	Kɛrɛ tȧrȧ nu ȧte kǝpa bepi ɔmarki ka ȧŋseth ɔ tȧrȧ ȧŋlɔkɔ aŋa ɔkei mǝ ɔ der-e , ɔ tǝ kǝlɛnɛ , ɔ gbǝli hɛ selɔ a bɛs ȧŋseth ŋɔŋ .
40024044	Tiyȧŋ yi nu a bɛnɛnɛ kotȧy-e ka ȧŋlɔkɔ aŋa mǝ nǝ te nanɛ ɔWan ka wuni ɔ tǝ der .
40024045	Kanɛ yi thɔŋ ȧŋbɔy ubɔthi lanɛ yi atempi , ɔwe ɔmarki kɔŋ ɔ po bot kɔ rokɔm ka kabɔr kɔŋ , kȧmȧ ɔ sɔŋ ŋa yɛt ɛdi ka ȧŋlɔkɔ ŋati-e ?
40024046	Ȧŋbɔy ŋati ɔ ba aruba ɔwe ɔmarki kɔŋ ɔ bǝp ɔ yɔ mɔ yaŋ bepi ɔ der-e .
40024047	Tɛntɛnɛ i kanɛ nu kǝpa ɔ tǝ sɔŋ kɔ afɔsɔ rokɔm ka ara ɔ ba bɛ .
40024048	Kɛrɛ bepi ȧŋbɔy ulǝs ŋati ɔ pa ka ȧŋmerȧ ŋɔŋ , Ɔmariki kȧmi ɔ tǝ won .
40024049	Ɔwa ɔ tǝp kǝsapǝth aŋkos ŋɔŋ ɛbɔy , ɔwa ɔ di , ɔ mun dɛ yi antis-e .
40024050	Ɔmariki ka ȧŋbɔy ŋati ɔ tǝ der ka ȧŋrey aŋa mǝ ɔ te nanɛ kɔ-e , ɔwa ka ȧŋlɔkɔ aŋa mǝ ɔ te tȧrȧ .
40024051	Ɔwa ɔ tǝ sȧp kɔ kǝsȧp kǝbana , ɔ tǝ bot kɔ dɛr yi ȧŋmunafȧki , ro kȧkulɔ yi kȧŋȧkŋȧk ɛsek kǝ yi .
40025001	Ka ȧŋlɔkɔ ŋati rȧbȧy ra ro riyana rǝ tǝ bȧlȧnɛ mɔ afanɛ tɔfɔt aŋa gbasi tamulɛ taŋ , aŋ wur tǝ kǝgbans ɔnȧntȧ ufu .
40025002	Antamath aŋ yi atempi , ɔwa aŋtamath aŋ yi apǝŋk ,
40025003	ȧtesoma-e ȧŋpǝnk aŋ gbasi tamulɛ taŋ kǝte keranɛ mȧro .
40025004	Kɛrɛ aŋtempi aŋ keranɛ mȧro yi tamulɛ taŋ .
40025005	Ɔwa ma ɔnȧntȧ ufu ɔ te der-e , ŋa bɛ aŋ rɔns , kaŋ dirȧ ,
40025006	kɛrɛ ka kǝrendatɔŋ a tam kǝpa , Kǝlo , ɔnȧntȧ ufu ɔ bek ! Wur nu nǝ kɔ gbans kɔ .
40025007	Ȧŋlɔkɔ ŋati aŋfanɛ ŋati bɛ aŋ yokanɛ , aŋ bɛmpa bɛmpa tamulɛ taŋ .
40025008	Ka ȧŋpǝnk aŋ pa ka aŋtempi , Yer su nu ȧmȧro ma nu mǝlɔm , kotȧy-e tamulɛ ta su tǝ yema dimsɛ .
40025009	Kɛrɛ aŋtempi aŋ wosa aŋ pa , Thalɔm mǝ gbǝli hɛ bek ta ȧtȧ su yi naŋ-e . Pǝ tǝ yi ɔfisa bepi nǝ kɔ wayanɛ ka ŋaŋ aŋa mǝ thila .
40025010	Ɔwa maŋ kɔnɛ tǝ kǝway-e , ɔnȧntȧ ufu ɔ der . Ɔwa ŋaŋ aŋa po bɛnɛnɛ aŋ wɔŋ yi kɔnɔ ka amet ma kanantǝ ; ka a kantha kadare .
40025011	Kǝdarǝŋ kati aŋfanɛ alɔm aŋ der sɔ , aŋ pa , Pa , Pa , kanthɛ su .
40025012	Kɛrɛ ɔ wosa ɔ pa , Tǝ tɛntɛnɛ i kanɛ nu , i tɛ hɛ nu .
40025013	Tiyȧŋ kǝlɛnɛ nu kotȧy-e nǝ tɛ hɛ ȧŋrey thalɔm ȧŋlɔkɔ aŋa ɔWan ka wuni mɔ der .
40025014	kotȧy-e pǝ yi mɔ wuni ɔwe mǝ kɔ rǝ athɔf alɔm , ɔ tela ɛbɔy yɔŋ , kɔ laŋklia ŋa ɛyɛt yɔŋ .
40025015	kɔ sɔŋ ukin ɛtalent tamath , ka ulɔm ɛtalent yɛrǝŋ , ka ulɔm sɔ atalent ŋin ; rǝ ukin o kin mɔ mǝ kagbǝli kɔŋ kǝ yi-e . Kɔ kɔnɛ ka ȧŋbiyas ŋɔŋ .
40025016	Ka ɔlɛmp wati-e , ɔwe sɔthɔ ɛtalent tamath-e , ɔ kɔnɛ ɔ sǝkinɛ yi , kɔ sɔthɔ tamath rokɔm kati .
40025017	Ya pǝ yi sɔ ta ɔwe sɔthɔ ɛtalent yɛrǝŋ-e , ɔ sɔthɔ yɛrǝŋ rokɔm kati .
40025018	Kɛrɛ kɔnɔ ɔwe sɔthɔ atalent ŋin-e , ɔ kɔnɛ ɔ bɛs ro thɔf , ɔ maŋk aŋkala ŋa ɔmarki kɔŋ .
40025019	Ɔwa ma pǝ won haŋ-e , ɔmarki ka ɛbɔy yati ɔ der , ka ɛbɔy aŋ kanɛ ro ŋɔŋ .
40025020	Ka ɔwe sɔthɔ ɛtalent tamath ɔ der ɔ kȧrȧ ɛtalent tamath ɛlɔm , kɔ pa , Pa , mǝ laŋklia mi ɛtalent tamath . Kǝla , i po sɔthɔ ɛtalent tamath rokɔm kati .
40025021	Ɔmariki kɔŋ ɔ pa ro ŋɔŋ , Mǝ yɔ ɔlompi , munɔ mun bɔy ufinɔ ubɔthi lanɛ . Mǝ po yi ubɔthi lanɛ rǝ yɛt ɛthan . I ti bot mu rokɔm ka yɛt ɛgbathi . Wɔŋ ka mabɔnɛ ma ɔmarki ka mu .
40025022	Kɔnɔ sɔ ɔwe sɔthɔ ɛtalent yɛrǝŋ-e , ɔ der ɔ pa , Pa , mǝ laŋklia mi ɛtalent yɛrǝŋ . Kǝla , i po sɔthɔ ɛtalent yɛrǝŋ rokɔm kati .
40025023	Ɔmariki kɔŋ ɔ pa ro ŋɔŋ , Mǝ yɔ ɔlompi , munɔ mun bɔy ufinɔ ubɔthi lanɛ ; mǝ po yi ubɔthi lanɛ rǝ yɛt ɛthan , i ti bot mu rokɔm ka yɛt ɛgbathi . Wɔŋ ka mabɔnɛ ma ɔmarki ka mu .
40025024	Ka kɔnɔ ɔwe sɔthɔ atalent ŋin-e , ɔ der sɔ , ɔ pa , Pa , i tȧrȧ mu kǝyi wuni bȧk mǝdɛr , mǝ rɔk ro mǝ te sak , mǝ thoŋkla ro mǝ te sakthi .
40025025	Tǝ i nesa , i kɔnɛ maŋk aŋkala a mu ro thɔf . Kǝla , mǝ ba ara mu .
40025026	Kɛrɛ ɔmarki kɔŋ ɔ pa , Munɔ mun bɔy ulǝs dɛ yi uyai . Mǝ tȧrȧ kǝpa i rɔk ro i te sak , i thoŋkla ro i te sakthi .
40025027	Mǝ yi naŋ tǝ kǝsɔŋ aŋkala a mi ka aŋsinkanɛ ɛkala , kȧmȧ ma i der-e , i gbǝli sɔthɔ kǝthɛksɛ rokɔm kati .
40025028	Tiyȧŋ nɔy kɔ nu aŋtalent ŋin kȧmȧ nǝ sɔŋ ŋi ka ɔwe ba ɛtalent tɔfɔt .
40025029	kotȧy-e rǝ wuni o wuni ɔwe ba-e a tǝ bȧrȧ kɔ , ɔwa ɔ tǝ ba ɔgbȧthi . Kɛrɛ ka ɔwe te ba-e , hali ara ɔ ba-e , a tǝ nɔy kɔ ri .
40025030	Kama nǝ fitha ȧŋbɔy uyai ɔwe ka ȧŋsum rokaŋ . Ro kǝkulɔ yi kȧŋȧkŋȧk ɛsek kǝ yi .
40025031	Kɛrɛ ma ɔWan ka wuni ɔ po der ka aŋyiki ŋɔŋ , yi aŋmȧleka aŋa yi yi kɔnɔȧŋ , ka ȧŋlɔkɔ ŋati ɔ tǝ yirȧ ka kawaŋ ka rȧbȧy ka aŋyiki ŋɔŋ-e ,
40025032	ɔwa ɔ tǝ thoŋkla tǝbona bɛ rodi kɔŋ . Ɔ tǝ gbaski ŋa kǝtɔŋ mɔ utɔl tǝlɔmɛ mǝ ɔ gbaski talɔmɛ ka atirȧŋ .
40025033	Ɔ tǝ tǝmǝr talɔmɛ ka kȧdiyɔ kɔŋ , kɛrɛ atir ka kȧmɛrɔ kɔŋ .
40025034	Ka ȧŋlɔkɔ ŋati ɔBȧy ɔ tǝ pa ro ŋaŋ ka kȧdiyɔ kɔŋ , Der nu naŋ aruba ŋa ɔKas kȧmi , wɔŋ nu ka rȧbȧy ara a bɛnɛnɛ ta ȧtȧ nu kǝbi ma ȧdȧru rǝ tǝpɛ .
40025035	kotȧy-e ma i yi udor-e , nǝ sɔŋ mi da rǝdi . Ma rǝmun rǝ bȧk mi-e , nǝ sɔŋ mi i mun . Ma i yi utik-e , nǝ yia mi .
40025036	Ma i yi utiŋ-e , nǝ lonsǝr mi . Ma i yi utuy-e , nǝ kori mi . Ma i yi ka ȧŋseth ŋa tǝrǝŋka-e , nǝ der ro mi .
40025037	Ɔwa aŋlompi aŋ tǝ pa ro ŋɔŋ , Pa , alɔkɔ areke sǝ nənk mu mun dor-e , sǝ fantha mu-e , thalɔm mǝ fela tǝ kǝmun sǝ yer mu mant-e ?
40025038	Ɔwa alɔkɔ areke sǝ nənk mu utik-e , sǝ yia mu-e ? Thalɔm , mun tiŋ-e , sǝ lonsǝr mu-e ?
40025039	Alɔkɔ areke sǝ nənk mu mun tuy-e , thalɔm ka ȧŋseth ŋa tǝrǝŋka , ka sǝ der ro mu-e ?
40025040	Ɔwa ɔbȧy ɔ tǝ pa ro ŋaŋ , Tɛntɛnɛ i kanɛ nu kǝpa , kǝbi ma nǝ po yɔ yi ka ukin ka aŋwɔnt mi-e , hali aŋlɔl lɔl aŋe-e , nǝ po yɔ ti ro rɔmi .
40025041	Ȧŋlɔkɔ ŋati ɔ tǝ pa ro ŋaŋ aŋa yi ka kȧmɛrɔ kɔŋ , wur mi nɔ naŋ aŋa ba ȧranka , kɔnɛ nu ka anant na tǝbana ana a bɛnɛnɛ ta ɔkǝrǝfi yi aŋmȧleka ŋɔŋ .
40025042	kotȧy-e , ma i yi udor-e , nǝ sɔŋ hɛ mi da rǝdi . Ma rǝmun rǝ bȧk mi-e , nǝ sɔŋ hɛ mi i mun .
40025043	Ma i yi utik-e nǝ yer hɛ mi . Ma i yi utiŋ-e , nǝ lonsǝr hɛ mi . Ma i yi utui thalɔm ka ȧŋseth ŋa tǝrǝŋka-e , nǝ kori hɛ mi .
40025044	Ȧŋlɔkɔ ŋati aŋ tǝ pa , Pa , alɔkɔ areke sǝ nənk mu udor-e , thalɔm mǝ yema mun , thalɔm mǝ yi utik , thalɔm mǝ yi utiŋ , thalɔm mǝ yi utui , thalɔm mǝ yi ka ȧŋseth ŋa tǝrǝŋka-e , ɔwa sǝ te mu yɔna-e ?
40025045	Ɔwa ɔ tǝ pa ro ŋaŋ , Tɛntɛnɛ i kanɛ nu kǝpa , kǝbi ma nǝ te yɔ yi ka ukin ka aŋlɔl lɔl aŋe-e , nǝ yɔ hɛ ti ro rɔmi .
40025046	Ɔwa aŋe aŋ tǝ kɔ ka athalǝr ŋa thǝbana , kɛrɛ aŋlompi aŋ tǝ kɔ ka aŋesǝm thǝbana .
40026001	Ka pǝ re yi ma Yisɔsȧŋ ɔ po gbanthi ȧsim ȧte bɛ-e , ɔ pa ka aŋkarande ŋɔŋ ,
40026002	Nǝ tȧrȧ kǝpa ka mǝrei marǝŋ kapainɛ kǝ bek , ɔwa a tǝ lȧnki ɔWan ka wuni kȧmȧ a tȧŋ kɔ ka akǝnt kǝpǝŋkinɛ .
40026003	Ȧŋlɔkɔ ŋati aŋkərbomp kǝtɔŋ ka aŋfode , aŋkarmɔkɔ yi aŋbȧki ŋa aŋfǝm aŋ thoŋklanɛ dɛr rɔkin ka ȧŋbare ŋa ɔfode ubana , ɔwe a bont Kayafas .
40026004	Ɔwa aŋ nǝŋkanɛ dɛr rɔkin kȧmȧ aŋ gbǝli wop Yisɔsȧŋ rǝ mǝsɔth tǝ kǝdif kɔ .
40026005	Kɛrɛ aŋ pa , Ta pǝ te yi ka amet , ta thani atotok aŋ yokanɛ kǝtɔŋ ka aŋfǝm .
40026006	Ɔwa ma Yisɔs ɔ yi ro Bɛthani ka ȧŋseth ŋa Saymɔn ɔwe ba arom-e ,
40026007	wuni bom ɔ der ro ŋɔŋ , ɔ ba kǝbos ka mȧro mǝsopa mǝbaki mɔlɔ , kɔ lond ma ka rȧbomp rɔŋ ma ɔ yirȧ ka kǝdi .
40026008	Kɛrɛ ma aŋkarande aŋ nənk ti-e , pǝ bansȧnɛ ŋa , aŋ pa , Ko asabu mǝ a lǝsǝr ame-e ?
40026009	kotȧy-e a gbǝli thila ame ta akala agbȧthi , ɔwa a sɔŋ ȧŋmɔnɛ .
40026010	Kɛrɛ ma Yisɔsȧŋ ɔ sɔthnɛ ti-e , ɔ pa ro ŋaŋ , kɔyɛŋ mǝ nǝ sɔmpa ɔbɔrkɔ-e ? Ȧtesoma-e ɔ po yɔna mi apanth afinɔ .
40026011	kotȧy-e nǝ ba ȧŋmɔnɛ yi naŋȧŋ lɔkɔ o lɔkɔ , kɛrɛ minɛ i yi hɛ yi naŋȧŋ lɔkɔ o lɔkɔ .
40026012	Ma ɔ sop aŋdɛr a mi yi ȧmȧro mǝsopa ame-e , ɔ yɔ ti tǝ kǝmaŋk mi .
40026013	Tǝ tɛntɛnɛ i kanɛ nu dɛr o dɛr ro mǝ a tamǝs ȧkɛra kǝfinɔ ake ka ȧdȧru bɛ-e , ȧte ɔya ɔwe ɔ po yɔ a tǝ fɔf ti tǝ kǝnanɛ ta atɔŋ .
40026014	Ɔwa ukin ka aŋtɔfɔt ŋarǝŋ ɔwe a bont Yudas Iskariyɔt , ɔ kɔnɛ ka aŋkərbomp kǝtɔŋ ka aŋfode , ɔ pa ,
40026015	Ko mǝ nǝ selɔ tǝ kǝsɔŋ mi kȧmȧ i lȧnki kɔ ro nu-e ? kaŋ lɔma kɔ ɛbɛm ya akala ȧferȧ kǝgba tɔfɔt .
40026016	Kǝtǝp ka ȧŋlɔkɔ ŋati ɔ thɛns afɛrɛ tǝ kǝlaŋkli kɔ .
40026017	Ɔwa ka ȧŋrey ȧtɔtɔkɔ ŋa kǝbo kǝpaŋi ɛgbith-e , aŋkarande aŋ der ka Yisɔsȧŋ , aŋ pa ro ŋɔŋ , Reke mǝ yema sǝ bɛnɛnɛ ta ȧtȧ mu tǝ kǝdi kapainɛ-e ?
40026018	kɔ pa , Kɔnɛ nu ro pet ka wuni wunɔŋ , nǝ pa ro ŋɔŋ , ƆKarmɔkɔ ɔ pa , Ȧŋlɔkɔ a mi aŋ fat . I ti wop amet ma kapainɛ ro seth ka mu yi aŋkarande a mi .
40026019	Ka aŋkarande aŋ yɔ mɔ mǝ Yisɔs ɔ kanɛ ŋa , ka aŋ bɛnɛnɛ amet ma kapainɛ .
40026020	Ma rȧfɔy rǝ bek-e , ɔ yirȧ ka kǝdi yi aŋtɔfɔt ŋarǝŋ .
40026021	Ɔwa ma mǝ aŋ di-e , ɔ pa , Tɛntɛnɛ i kanɛ nu kǝpa ukin ka nu ɔ tǝ sɔnd mi .
40026022	Ka animisa aŋ wop ŋa , aŋ tǝp kǝyif kɔ ukin o kin , Pa , minɛŋ-i ?
40026023	kɔ wosa ɔ pa ro ŋaŋ , Ɔwe tɔka kȧta kɔŋ ka ȧŋbɔl yi minɛȧŋ , kɔnɔ gbeŋ ɔ tǝ sɔnd mi .
40026024	ƆWan ka wuni ɔ kɔ mɔ mǝ a gbal ta atɔŋ , kɛrɛ mɔnɛ ka ɔwuni kati ɔwe mǝ sɔnd ɔWan ka wuni . Pǝ tǝ yi ɔfinɔ naŋ ta ɔwuni kati bepi a kom hɛ kɔ naŋ .
40026025	Ka Yudasȧŋ ɔwe sɔnd kɔ ɔ yif , Minɛ-i Karmɔkɔ ? kɔ pa ro ŋɔŋ , Munɔ pa yi .
40026026	Ɔwa mɔ mǝ aŋ di-e , Yisɔsȧŋ ɔ gbasi kǝbo , ɔ ruba ki kɔ sim ki , ɔ sɔŋ ki ka aŋkarande , ɔ pa , Gbasi nu , nǝ di . Ake-e , kǝ yi aŋdɛr a mi .
40026027	kɔ gbasi ampɔthi , ɔ muti mɔmɔ , ɔ sɔŋ ŋa , kɔ pa , Mun ri nu bɛ .
40026028	kotȧy-e ame mǝ yi mȧtir ma mi ma aŋlemranɛ afu , ama a loŋ ta agbȧthi ta katerɔ ka ɛhakɛ .
40026029	I kanɛ nu , i mun hɛ sɔ mȧkomi ame ma ɛyɛt ɛgbam , haŋ ka ȧŋrey aŋa mǝ i mun ma ɔfu yi naŋ ka rȧbȧy ra ɔKas kȧmi .
40026030	Ɔwa maŋ po leŋ aleŋ-e , aŋ wur , aŋ kɔ ka kateŋ ka Ɔlif .
40026031	Ka Yisɔsȧŋ ɔ pa ro ŋaŋ , Naŋ bɛ nǝ tǝ pǝnthbǝla ta ȧtȧ mi thonɔŋ tȧtȧk . Kotȧy-e a po gbal kǝpa , A tǝ gbantha ɔtɔl , ɔwa talɔmɛ ŋa akuthi aŋ tǝ sakanɛ .
40026032	Kɛrɛ kǝdarǝŋ ka kȧyokanɛ ka mi-e , i ti tǝma nu kǝdi ro Kalili .
40026033	Kɛrɛ Pitarȧŋ ɔ wosa ɔ pa ro ŋɔŋ , Hali afǝm bɛ aŋ pǝnthbǝla ta ȧtȧ mu-e , minɛȧŋ i gbǝli hɛ pǝnthbǝla thǝbana .
40026034	Ka Yisɔsȧŋ ɔ pa ro ŋɔŋ , Tɛntɛnɛ i kanɛ mu , Rȧrɔy are gbeŋ , yeŋk katǝpi ɔ tam-e , mǝ tǝ pɛnsanɛ mi mǝsas .
40026035	Ka Pitarȧŋ ɔ pa ro ŋɔŋ , Hali i ba kǝfi yi munɔŋ-e , i gbǝli hɛ pɛnsanɛ mu . Yaŋ aŋkarande sɔ bɛ aŋ pa .
40026036	Ka Yisɔsȧŋ ɔ der yi ŋaŋ ka ɔdɛr a bont Kɛthsɛmanɛ , kɔ pa ka aŋkarande ŋɔŋ , Yirȧ nu nɔ , ma mǝ i kɔ ro tǝ kǝramnɛ .
40026037	kɔ banȧnɛ Pitarȧŋ yi aŋwuth aruni ŋarǝŋ ŋa Sɛbidi , kɔ tǝp kǝsaŋ amɔl , ɔwa , ȧŋmerȧ ŋɔŋ aŋ lela kɔ .
40026038	kɔ pa ro ŋaŋ , Ȧŋmerȧ mi aŋ ba ɔnɔsinɛ ɔthasǝr haŋ ka rǝfi . Kar nu nɔ , nǝ kǝlɛnɛ yi minɛȧŋ .
40026039	kɔ kɔ rodi ɔthan , ka ɔgbǝps a ro thɔf , ɔ ramnɛ , ɔ pa , O Pa kȧmi , bepi pǝ fɔi tȧy yɔ ampɔthi aŋe aŋ painɛ mi ; kɛrɛ ta pǝ te yi mȧselɔ ma mi-e , ta pǝ yi gbo mȧselɔ ma mu .
40026040	kɔ der ka aŋkarande , ɔ bǝp ŋa aŋ dirȧ , kɔ pa ka Pitarȧŋ , kɔyɛŋ nǝ te gbǝli kǝlɛnɛ yi minɛ ahawa ŋin-e ?
40026041	Kǝlɛnɛ nu , ɔwa ramnɛ nu kȧmȧ nǝ te wɔŋ rǝ tȧy tǝgbɔns ; ȧŋmerȧ aŋ selɔ tɛntɛnɛ , kɛrɛ aŋdɛr a rant .
40026042	kɔ kȧl kɔnɛ kǝbeka marǝŋ , ɔ ramnɛ , ɔ pa , O Pa kȧmi , bepi aŋe aŋ gbǝli hɛ painɛ mi thambe i mun ŋi-e , ta mȧselɔ ma mu mǝ yɔnɛ .
40026043	Ma ɔ kȧl der-e , ɔ bǝp ŋa aŋ dirȧ sɔ kotȧy-e ɛfɔr yaŋ ɛ lel .
40026044	kɔ tey ŋa , ɔ kɔnɛ sɔ , ɔ ramnɛ kǝbeka mǝsas , ɔ kȧl pa ȧsim tin tati .
40026045	Ɔ kȧl der ka aŋkarande ŋɔŋ , ɔ pa ro ŋaŋ , Dirȧ nu ka-ake , ɔwa fothanɛ nu . Kǝla , ȧŋlɔkɔ aŋ bek , ɔwa a sɔŋ ɔWan ka wuni ka mȧta ma afǝm ŋa ɛhakɛ .
40026046	Yokanɛ nu , maŋ kɔnɛ ; kǝlo , kɔnɔ ɔwe sɔnd mi ɔ fat .
40026047	Mɔ mǝ ɔ bɔ fɔf-e , kǝla , Yudasȧŋ , ukin ka aŋtɔfɔt ŋarǝŋ ɔ der , yi runiya rǝbana , aŋ ba ɛgbathɔ yi tǝgbeŋgbeŋ , aŋ wur ka aŋkərbomp kǝtɔŋ ka aŋfode yi aŋbȧki ŋa aŋfǝm .
40026048	Ɔwa , kɔnɔ ɔwe mǝ sɔnd kɔ ɔ po sɔŋ ŋa alomar , ɔ pa , Ɔwe mǝ i mumǝl-e , kɔnɔȧŋ . Wop kɔ nu .
40026049	Ka ɔlɛmp wati ɔ der ka Yisɔsȧŋ , ɔ pa , Kori mu Karmɔkɔ ! kɔ mumǝl kɔ .
40026050	Ka Yisɔsȧŋ ɔ pa , Yathki , yɔ ȧte mǝ der tǝ kǝyɔ . Kaŋ der aŋ wop Yisɔsȧŋ , kaŋ kera kɔ .
40026051	Ɔwa kǝla , ukin ka ŋaŋ aŋa yi yi Yisɔsȧŋ , ɔ thanthi kȧta kɔŋ , ɔ tali aŋgbathɔ ŋɔŋ , ɔ tap ȧŋbɔy ŋa ɔfode ubana , ɔ gbǝk aŋlǝns ŋɔŋ .
40026052	Ka Yisɔsȧŋ ɔ pa ro ŋɔŋ , Kala aŋgbathɔ a mu ka aŋbom , kotȧy-e ŋa bɛ aŋa mǝ gbasi aŋgbathɔ-e , aŋ ba kǝdinɛ rǝ aŋgbathɔ .
40026053	Thalɔm mǝ nanɛ kǝpa i gbǝli hɛ nɛmthɛnɛ ɔKas kȧmi , ɔwa ɔ tǝ som mi ka-ake amȧleka athasi ɛsǝfȧ tɔfɔt yɛrǝŋ-i ?
40026054	Kɛrɛ to mȧgbal mǝ gbǝli lasǝr , kǝpa ya pǝ ba kǝyi-e ?
40026055	Ka ȧŋlɔkɔ ŋati Yisɔs ɔ pa ka ȧsuniya , Nǝ der ro mi yi ɛgbathɔ dɛ yi tǝgbeŋgbeŋ tǝ kǝwop mi mɔ ukey-i ? I yirȧ ȧrey o rei ka ȧŋseth ŋa Kuru tǝ kǝthǝksa , ɔwa nǝ wop hɛ mi .
40026056	Kɛrɛ ȧte bɛ tǝ yɔnɛ kȧmȧ mȧgbal ma aŋnabi mǝ lasǝr . Ȧŋlɔkɔ ŋati aŋkarande ŋɔŋ bɛ aŋ tey kɔ aŋ gbukɛ .
40026057	Ɔwa , aŋa po gbip Yisɔsȧŋ aŋ kera kɔ ka Kayafas ɔfode ubana , ro aŋkarmɔkɔ yi aŋbȧki aŋ po thoŋklanɛ .
40026058	Ɔwa Pitarȧŋ ɔ tȧŋ kɔ ɔbɔli poŋ , kǝkɔ ka ȧŋbare ŋa ɔfode ubana , kɔ wɔŋ , ɔ yirȧ yi aŋkurgba tǝ kǝnǝŋk ɔthalnɛ .
40026059	Ŋatǝbomp kǝtɔŋ ka aŋfode yi aŋbȧki ŋa aŋfǝm , yi aŋSanhedrin bɛ aŋ thɛns mǝseri ma rǝyem ta Yisɔsȧŋ , kȧmȧ aŋ dif kɔ ,
40026060	kɛrɛ aŋ thamrɔ , hali ma mǝseri ma rǝyem agbȧthi aŋ der . Kǝdarǝŋ kati ŋarǝŋ aŋ der ,
40026061	aŋ pa , Ɔlaŋgba ɔwe ɔ pa , Minɛ i gbǝli lǝsǝr ȧŋseth ŋa Kuru , ɔwa , i kȧl tǝmǝr ŋi rǝ mǝrei mǝsas .
40026062	Ka ɔfode ubana ɔ tǝma , ɔ pa ro ŋɔŋ , Mǝ ba hɛ ȧte maŋ gbaki-i ? Ko tȧy tȧŋ ȧte aŋe aŋ seri ta ȧtȧ mu-e ?
40026063	Kɛrɛ Yisɔsȧŋ ɔ tȧnk thǝm . Ka ɔfode ubana ɔ pa ro ŋɔŋ , I yema mu mǝ gbiŋ ka ɔKuru ukǝli kȧmȧ mǝ kanɛ su bepi mǝ yi ɔKrayst ɔWan ka Kuru .
40026064	Ka Yisɔsȧŋ ɔ pa ro ŋɔŋ , Mǝ po pa ti , kɛrɛ i kanɛ nu , alɔkɔ alɔm nǝ ba kǝnǝnk ɔWan ka wuni ɔ yirȧ ka kȧta kȧdiyɔ ka afɔsɔ , ɔ tǝ der ka tǝrǝnt tǝfera ka ȧkuru .
40026065	Ka ɔfode ubana ɔ gbari ȧsuma tɔŋ , ɔ pa , Ɔ po ŋamnɛ Kuru ! Ko mǝseri mǝlɔm mǝ sǝ yema sɔ-e ? Kǝla , naŋ nǝ po tǝl mɔ ɔ ŋamnɛ Kuruȧŋ ɔlǝs .
40026066	To naŋ nǝ nanɛ-e ? Aŋ wosa aŋ pa , Ubek tǝ kǝdif !
40026067	kaŋ thufǝr kɔ ro der , aŋ tuns kɔ ɛbɔfthar , alɔm aŋ gbantha kɔ yi mȧta maŋ ,
40026068	kaŋ pa , Munɔ ɔKrayst , tɔri su ba ; Kanɛ gbantha mu-e ?
40026069	Ȧŋlɔkɔ ŋati Pitarȧŋ ɔ yirȧ rokaŋ ro bare , ka ȧŋbɔy ubɛra ɔ der ro ŋɔŋ , ɔ pa , Munɔ sɔ mǝ sa yi yi Yisɔs ɔKalilian .
40026070	Kɛrɛ ɔ pɛnsa rodi ka ŋaŋ bɛ-e , ɔ pa , i tɛ hɛ ȧtȧ mǝ pa .
40026071	Ɔwa ma ɔ wur ɔ kɔ ro gbǝnthǝŋ-e , ȧbɔy ubɛra ulɔm ɔ nənk kɔ , kɔ pa ka ŋaŋ aŋa yi ri-e , Ɔlaŋgba ɔwe sɔ ɔ la yi yi Yisɔs ɔwe ro Nasarɛth .
40026072	kɔ pɛnsa sɔ ɔwa ɔ gbiŋ kǝpa , I tɛ hɛ ɔlaŋgba .
40026073	Ɔwa pǝ won hɛ ɔthasǝr-e , aŋfǝm aŋa tǝma ri aŋ der aŋ pa ka Pita , Ka tǝteŋ , munɔ sɔ mǝ yi ukin ka ŋaŋ , mafɔf ma mu mǝ ŋaibi mu .
40026074	kɔ tǝp kǝnal yi kǝgbiŋ , ɔ pa , I tɛ hɛ ɔlaŋgba . Ka ɔlɛmp wati katǝpi ɔ tam .
40026075	Ka Pitarȧŋ ɔ kala ȧmerȧ ka tapa ȧte Yisɔsȧŋ ɔ pa , Yeŋka katǝpi ɔ tam-e , mǝ tǝ pɛnsanɛ mi mǝsas . Kɔ wur , ɔ bok ɔbaŋ .
40027001	Ɔwa , ma pǝ sɔk-e , aŋkərbomp kǝtɔŋ ka aŋfode bɛ yi aŋbȧki ŋa aŋfǝm aŋ kɔ nǝŋkanɛ ta Yisɔs tǝ kǝdif kɔ .
40027002	Maŋ po sek kɔ-e , aŋ kera kɔ , kaŋ lȧnki kɔ ka Paylet ɔgbǝka .
40027003	Ȧŋlɔkɔ ŋati-e , Yudasȧŋ ɔwe sɔnd kɔ-e , ma ɔ nənk kǝpa a po sɔŋ kɔ mǝtheri-e , ɔ thupinɛ kɔ kala ɛbɛm ya aŋkala ȧferȧ kǝgba tɔfɔt ka aŋkərbomp kǝtɔŋ ka aŋfode yi aŋfǝm abȧki ,
40027004	ɔ pa , I po yɔ ahakɛ pǝkasifɛ i po sɔnd mǝtir mǝpaŋi tȧy . Kɛrɛ ŋaŋ , aŋ pa , To ȧte tǝ yi ro rɔsu-e ? Munɔ ba kǝkǝlȧnɛ ti .
40027005	kɔ fitha ɛbɛm ya ȧŋkala ȧferȧ kǝgba tɔfɔt ka ȧŋseth ŋa Kuru , ɔ wur , ɔ kɔ gbaknɛ .
40027006	Ka aŋkərbomp kǝtɔŋ ka aŋfode aŋ gbasi aŋkala ȧferȧ , aŋ pa , Pǝ lomp hɛ tǝ kǝbot ŋi rǝ ɔbɛnɛ , ȧtesoma-e aŋkala ŋa mǝtir ŋaŋ .
40027007	kaŋ nǝŋkanɛ , aŋ wai ȧkay ka ɛyɔftha tǝ kǝmaŋk ri atik .
40027008	Tasom a bont ɔdɛr wati , Akay ka mǝtir , haŋ thonɔŋ .
40027009	Ka a lasǝr ȧte Yɛrimaya ɔnȧbi ɔ fɔf-e , ma ɔ pa , A gbasi ɛbɛm ya aŋkala ȧferȧ kǝgba tɔfɔt , amɔlɔ ma ɔwe aŋwuth ŋa Isrɛl aŋ bot mɔlɔ ,
40027010	aŋ sɔŋ yi ta ȧkay ka ɛyɔftha , mɔ mǝ ɔMarki ɔ tɔri mi .
40027011	Ka Yisɔsȧŋ ɔ tǝma rodi ka ɔgbǝka , ka ɔgbǝka ɔ yif kɔ , ɔ pa , Munɔ yi ɔbȧy ka aŋYuda-i ? Ka Yisɔsȧŋ ɔ pa ro ŋɔŋ , Munɔ mǝ po ti thɔ pa .
40027012	Ma aŋkərbomp kǝtɔŋ ka aŋfode yi aŋbȧki aŋ gbanthir kɔ-e , ɔ wosa hɛ tȧy o tȧy .
40027013	Ka Paylet ɔ pa ro ŋɔŋ , Mǝ tǝl hɛ mȧtȧy mǝgbathi ama a seri ta ȧtȧ mu-i ?
40027014	Kɛrɛ ɔ wosa hɛ hali rim rin , haŋ ɔgbǝka ɔ kabanɛ ti .
40027015	Ɔwa ka ȧŋlɔkɔ ŋa amet mati ɔgbǝka ɔ la tera ȧruniya wuni tand ukin , ɔwe aŋ yema .
40027016	Ka ukǝrǝŋka ugbuŋi ɔ yi ri ka ȧŋlɔkɔ ŋati , ȧŋes ŋɔŋ aŋ yi Barabas .
40027017	Tiyȧŋ , maŋ po thoŋklanɛ dɛr rɔkin-e , Pailatȧŋ ɔ pa ro rɔŋaŋ , Kanɛ nǝ yema i tera nu-e , Barabasȧŋ thalɔm Yisɔsȧŋ ɔwe a bont Kraist-e ?
40027018	kotȧy-e ɔ tȧrȧ kǝpa ta kǝtut tǝ aŋ lȧnki kɔ .
40027019	Ma ɔ yirȧ ka kawaŋ ka kǝthoŋkas-e , ɔrani kɔŋ ɔ somǝr kɔ , kɔ pa , Te ba tȧy o tȧy tǝ kǝyɔ ɔlaŋgba ulompi ɔwɔŋ , kotȧy-e i sɔmpanɛ mətȧy mǝgbathi thonɔŋ rǝ kǝwɔrǝp ta sala tɔŋ .
40027020	Ka aŋkərbomp kǝtɔŋ ka aŋfode yi aŋbȧki aŋ pǝr ȧruniya kȧmȧ aŋ thola Barabasȧŋ , dɛ yi kȧmȧ aŋ dif Yisɔsȧŋ .
40027021	Ka ɔgbǝka ɔ pa ro rɔŋaŋ , Ureke ka ŋa ŋarǝŋȧŋ nǝ yema kȧmȧ i tera nu-e ? kaŋ pa , Barabasȧŋ .
40027022	Ka Paylet ɔ pa ro ŋaŋ , To mǝ i yɔ thɔŋ Yisɔsȧŋ-e , ɔwe a bont Krayst-e ? kaŋ pa ro ŋɔŋ , Tȧŋ kɔ ka akǝnt kǝpǝnkinɛ !
40027023	Ka ɔgbǝkȧ ɔ pa , kɔyɛŋ , ko ɔlǝs wɔŋ ɔ po yɔ-e ? Kɛrɛ aŋ bȧr gbo woŋa , aŋ pa , Ta a tȧŋ kɔ ka akǝnt kǝpǝŋkinɛ .
40027024	Ka Pailatȧŋ ma ɔ nənk kǝpa ɔ gbǝli hɛ koko-e , kɛrɛ atotok aŋ tǝp kǝfumpɔ-e , ɔ gbasi mȧnt ɔ yak mȧta mɔŋ rodi ka ȧruniya bɛ , ɔ pa , Minɛ min paŋi tȧy ka mȧtir ma ɔwuni lompi ɔwe . Kǝlɛnɛ ti nu .
40027025	Ka aŋfǝm bɛ aŋ wosa , aŋ pa , Ta mȧtir mɔŋ mǝ rensa su , yi aŋwuth a su .
40027026	kɔ tera ŋa Barabasȧŋ ; kɛrɛ ɔ sap Yisɔsȧŋ kɔ lȧnki kɔ tǝ kǝtaŋ tȧŋ kɔ ka akǝnt kǝpǝŋkinɛ .
40027027	Ka aŋtim ŋa ɔgbǝka aŋ kȧrȧ Yisɔsȧŋ ro seth ro aŋ gbanɛ , kaŋ thoŋkla aŋtim bɛ ro ɔ yi .
40027028	kaŋ bus kɔ ȧsuma tɔŋ , aŋ wɔns kɔ ruma rǝyim .
40027029	Maŋ po ru ȧniyɔ ŋa tǝbȧnk-e , aŋ reŋ ŋi ro bomp rɔŋ , kaŋ sɔŋ kɔ kǝthȧnkɛ ka kȧta kɔŋ kǝdiyɔ , aŋ sɔna kɔ tǝwu , aŋ sel kɔ , aŋ pa , Kori mu-o , ɔbȧy ka aŋYuda !
40027030	kaŋ thufǝr kɔ , aŋ nɔy kɔ kǝthȧnkɛ , aŋ gbantha gbantha kɔ ro bomp .
40027031	Ɔwa maŋ po sel kɔ-e , aŋ bus kɔ aruma , aŋ kala kɔ ȧsuma tɔŋ , aŋ kera kɔ tǝ kǝtaŋ kɔ ka akǝnt kǝpǝŋkinɛ .
40027032	Maŋ wur-e , aŋ nənk ulaŋgba ka ro Sirini , a bont kɔ Saymɔn . Kɔnɔ aŋ fɔs kȧmȧ ɔ gbanɛ akǝnt kɔŋ kǝpǝŋkinɛ .
40027033	Ɔwa maŋ bek ka ɔdɛr mǝ a bont Kɔlkɔtha-e , ara a tepa tǝ kǝpa , Ɔdɛr wa kǝgbɛŋkǝt-e ,
40027034	aŋ sɔŋ kɔ afinika tǝ kǝmun-e , a kuluŋanɛ ma yi ɔroŋkǝth . Ma ɔ tham ma-e , ɔ selɔ hɛ sɔ mun ma .
40027035	Maŋ po tȧŋ kɔ ka akǝnt kǝpǝnkinɛ-e , aŋ yeranɛ ȧsuma tɔŋ yi kǝfȧk tǝfȧnt , kȧmȧ ȧte ɔnȧbi ɔ pa tǝ lasǝr kǝpa , Aŋ yerȧnɛ ȧsuma ta mi , ɔwa ta kafɔl kȧmi aŋ fak tǝfant .
40027036	kaŋ yirȧ aŋ kǝlȧnɛ kɔ ri .
40027037	Rokɔm ka rȧbomp rɔŋ aŋ bot mȧgbal ama tɔri ȧte a gbanthir kɔ , mǝ pa , YISƆS KƆNƆ ƆWE ƆBȦY KA AŊYUDA .
40027038	Ka a tȧŋ tȧŋ ri rǝ tǝnt tǝpǝŋkinɛ yi kɔnɔŋȧŋ , akey ŋarǝŋ , ukin ka kȧdiyɔ , ukin ka kȧmɛrɔ .
40027039	Ɔwa aŋa thas ri aŋ nals kɔ aŋ fil fil tabomp taŋ ,
40027040	kaŋ pa , Munɔ ɔwe mǝ lǝsǝr naŋ ȧŋseth ŋa Kuru , ɔwa mǝ kȧl tǝmǝr ŋi ka mǝrei mǝsas-e , kisisnɛ . Bepi mǝ yi ɔWan ka Kuru-e , wur , mǝ thor ka akǝnt kǝpǝŋkinɛ .
40027041	Ya pǝ yi sɔ aŋkərbomp kǝtɔŋ ka aŋfode yi aŋkarmɔkɔ yi aŋbȧki aŋ sel kɔ , aŋ pa ,
40027042	Ɔ la kisis alɔm , kɛrɛ ɔ gbǝli hɛ kisisnɛ . Bepi ɔ yi ɔbȧy ka aŋIsrɛl-e , ta ɔ thor ka akǝnt kǝpǝŋkinɛ ka-ake kȧmȧ sǝ lanɛ kɔ .
40027043	Ɔ pǝlǝnɛ Kuru ; ta ɔ tafi kɔ ka-ake bepi ɔ yema kɔ-e , kotȧy-e ɔ pa , Minɛ yi ɔWan ka Kuru .
40027044	Aŋkey sɔ aŋa a tȧŋ ka atǝnt tǝpǝŋkinɛ yi kɔnɔ aŋ kanɛ kɔ ȧsim tati sɔ .
40027045	Ɔwa kǝtǝp ka aŋhawa aŋa bekȧ tamthǝrukin kǝkɔ ka aŋhawa aŋa bekȧ tamthǝrɛŋanlɛ asum aŋ yi ka ȧŋthɔf bɛ .
40027046	Kɛrɛ mɔlɔ ma aŋhawa aŋa bekȧ tamthǝrɛŋanlɛ-e , Yisɔsȧŋ ɔ sel ɛrɔŋ lɛɔ , ɔ pa , Ila , Ila , lama sabakthani ? Ȧtȧ a tepa kǝpa , Kuru ka mi , Kuru kȧmi , kɔyɛŋ mǝ tey mi-e ?
40027047	Alɔm aŋa tǝma ri-e , maŋ tǝl ti-e , aŋ pa , Ɔlaŋgba ɔwe ɔ tela Ilaya .
40027048	Ka wuni kin ɔ gbukɛ ka ɔlɛmp wati , ɔ gbasi asponge , ɔ lasǝr ŋi yi afinika , kɔ bot ŋi ka kǝthȧnkɛ ɔ sɔŋ kɔ tǝ kǝmun .
40027049	Aŋlɔm aŋ pa , Tey thɔŋ , ta sǝ kǝli bepi Ilaya ɔ tǝ re kisis kɔ .
40027050	Yisɔsȧŋ ma ɔ po wurɔ sɔ rim rǝbɔli rǝkɔm-e , ɔ ternɛ .
40027051	Kǝla , ȧŋkunkla ŋa ȧŋseth ŋa Kuru aŋ pima kǝtǝp rokɔm haŋ kǝbek roratha . Aŋthɔf aŋ yɛr , ɔwa masar mǝ gbaya ,
40027052	ɔwa taboma tǝ kanthɛ , ɔwa aŋfǝm ŋa Kuru agbȧthi aŋa sa po fi aŋ yokanɛ .
40027053	Kǝdarǝŋ ka kȧyokanɛ kɔŋ-e , aŋ wur ka taboma ta ŋaŋ aŋ kɔnɛ ka kȧpet kǝsǝm , kaŋ tɔrinɛ rǝ afǝm agbȧthi .
40027054	Ɔkaptin yi ŋaŋ aŋa yi yi kɔnɔȧŋ aŋa bumǝr Yisɔsȧŋ , maŋ nənk kayɛr ka aŋthɔf-e yi mȧtȧy ama yɔnɛ-e , aŋ nesa ɔthasǝr aŋ pa , Tɛntɛnɛ ɔwe ɔ yi ɔWan ka Kuru .
40027055	Afǝm abom agbȧthi aŋ yi ri aŋa po tȧŋ Yisɔsȧŋ kǝwur ro Kalili , tǝ kǝyɔna kɔ , aŋ tǝma ɔbɔli poŋ aŋ kǝli .
40027056	Meri ɔwe ro Makdala ɔ yi kǝtɔŋ ka ŋaŋ yi Meriȧŋ ɔkara ka Yemǝs yi Yoses , dɛ yi ɔkara ka aŋwuth ŋa Sɛbidi .
40027057	Ɔwa ma rȧfɔy rǝ po bek-e , uyola ɔ wur ro Arimathia ɔ der , ȧŋes ŋɔŋ aŋ yi Yosɛf , kɔnɔ sɔ ɔ yi ukarande ka Yisɔs .
40027058	Ɔ kɔnɛ ka Paylet ɔ thola kabel ka Yisɔs . Ka Paylet ɔ yamari kȧmȧ a sɔŋ kɔ kɔ .
40027059	Ka Yosɛf ɔ gbasi kȧbel-e , ɔ rapǝr kɔ kotha kǝfera kǝgbǝraŋ ,
40027060	kɔ bot kɔ ka kȧboma kɔŋ kǝfu ȧke a bɛs rǝ agbalaŋ , a bǝnkli ȧsar ȧbana ka kadare ka kȧboma , kɔ kɔnɛ .
40027061	Meri ɔwe ro Makdala yi Meri ulɔm aŋ yi ri , kaŋ yirȧ aŋ lomanɛ kȧboma .
40027062	Ka rabǝth ara tand ȧŋrey ŋa kabɛnɛnɛ , aŋkərbomp kǝtɔŋ ka aŋfode ȧbana yi aŋFarisi aŋ thoŋklanɛ dɛr rɔkin ka Pailatȧŋ , aŋ pa ,
40027063	Pa , sǝ kala ȧmerȧ kǝpa ɔwuni tɔns tȧy ɔwɔŋ ma ɔ yi ras ukǝli-e , ɔ pa , Kǝdarǝŋ ka mǝrei mǝsas-e i ti kȧl yokanɛ .
40027064	Tiyȧŋ yamari kȧmȧ a bumǝr kȧboma haŋ ȧŋrey aŋa bekȧ mǝsas , ta thani aŋkarande ŋɔŋ aŋ der tȧtȧk kȧmȧ aŋ keya kɔ , ɔwa aŋ pa ka aŋfǝm , Ɔ po yokanɛ ka rafi ; ɔwa kayɛtha kǝlǝpsɔ kǝ tǝ yi kǝlǝs kǝthasi katɔtɔkɔ .
40027065	Ka Pailatȧŋ ɔ pa ro ŋaŋ , Nǝ ba ubumǝr . Kɔnɛ nu nǝ bȧksǝr ki nu mɔ mǝ nǝ tȧrȧ .
40027066	kaŋ kɔnɛ aŋ bȧksǝr kȧboma , aŋ mathlɛ aŋsar , ɔwa ȧŋbumǝr aŋ yi ri sɔ .
40028001	Mba ma aŋsabath aŋ poŋ-e , ka pǝ yema sɔk-e , ka ȧŋrey ȧtɔtɔkɔ ŋa ȧŋyik , Meri ɔwe ro Makdala yi Meriȧŋ ulɔm , aŋ der tǝ kǝkǝli kȧboma .
40028002	Ɔwa ȧŋthɔf aŋ yɛr kǝyɛr kǝbana kotȧy-e umaleka ka Kuru ɔ thor kǝyɛfǝ ro riyana , ɔ der ɔ bǝnkli aŋsar kǝwur ka kadare , kɔ yirǝr ŋi .
40028003	Mȧbȧlȧnɛ mɔŋ mǝ yi mɔ ɔnakthinɛ , ɛlopra yɔŋ ɛ yi ɛfera mɔ ɛpɔmpɔ .
40028004	Ɔwa ta ranes ara ȧŋbumǝr aŋ ba ta atɔŋ-e aŋ yɛr yɛr , kaŋ sǝkɛ mɔ afǝm afi .
40028005	Kɛrɛ ɔmaleka ɔ pa ka aŋfǝm abom , Te nu nesa , i tȧrȧ kǝpa nǝ thɛns Yisɔsȧŋ ɔwe a tȧŋ ka akǝnt kǝpǝŋkinɛ .
40028006	Ɔ yi hɛ nɔ ; ɔ po yokanɛ mɔ mǝ ɔ po pa . Der nɔ , kǝli ɔdɛr rǝ ɔMarki ɔ sa fǝntha .
40028007	Ɔwa kɔnɛ nu lɛmp lɛmp kȧmȧ nǝ kanɛ aŋkarande ŋɔŋ kǝpa ɔ po yokanɛ ka rafi . Kǝla , ɔ tǝma nu kǝdi ro Kalili , ro mǝ nǝ nənk kɔ . Kǝla i po kanɛ nu .
40028008	kaŋ kɔnɛ lɛmp lɛmp kǝyɛfǝ ka kȧboma yi rǝnes dɛ yi mǝbɔnɛ mǝbana , kaŋ gbukɛ tǝ kǝtɔri ȧrim are ka aŋkarande ŋɔŋ .
40028009	Ka Yisɔs ɔ gbanɛ ŋa , ɔ pa , Kori nu-o . Kaŋ der aŋ wop ȧtȧtək tɔŋ , aŋ bȧtho kɔ .
40028010	Ka Yisɔsȧŋ ɔ pa ro ŋaŋ , Te nu nesa ; kɔ nu kanɛ aŋwɔnt mi kȧmȧ aŋ kɔ ro Kalili ro mǝ aŋ nənk mi .
40028011	Ɔwa mɔ aŋ bɔ kɔ-e , alɔm ka ȧŋbumǝr aŋ der ro pet , kaŋ kanɛ aŋkərbomp kǝtɔŋ ka aŋfode mȧtȧy bɛ ama po yɔnɛ .
40028012	Ɔwa ŋaŋ-e , maŋ po thoŋklanɛ yi aŋbȧki-e , ɔwa aŋ po nǝŋkanɛ-e , aŋ sɔŋ akala agbȧthi ka aŋkurgba ,
40028013	aŋ kanɛ ŋa kȧmȧ aŋ pa , Aŋkarande ŋɔŋ aŋ der tȧtȧk , kaŋ keya kɔ ma sǝ dirȧ .
40028014	Bepi ȧte tǝ bek ka ɛlǝns ya ɔgbǝka-e , sǝ tǝ thɔnthɔ kɔ kȧmȧ sǝ wurɔ nu .
40028015	kaŋ nɔy aŋkala , kaŋ yɔ mɔ mǝ a kanɛ ŋa . Ka ȧŋpa aŋe aŋ gbanthɛnɛ kǝtɔŋ ka aŋYuda haŋ thonɔŋ .
40028016	Kɛrɛ aŋkarande tɔfɔt ukin aŋ kɔnɛ ro Kalili ka kateŋ ȧke Yisɔsȧŋ ɔ tɔri ŋa .
40028017	Ɔwa maŋ nənk kɔ-e , aŋ bȧtho kɔ kɛrɛ aŋlɔm aŋ sikɛ .
40028018	Ka Yisɔsȧŋ ɔ der ɔ fɔfȧnɛ ŋa , ɔ pa , A po sɔŋ mi afɔsɔ bɛ ro riyana yi ka ȧdȧru .
40028019	Tiyȧŋ kɔnɛ nu ka tǝbona bɛ-e , nǝ sǝki ŋa akarande , nǝ baftays ŋa ka ȧŋes ŋa ɔKas , yi aŋa ɔWan , yi aŋa ɔYina mǝsǝm ;
40028020	ɔwa thǝksa ŋa tǝ kǝwop mȧtȧy bɛ ama i po yamari nu . Ɔwa minɛȧŋ i yi yi naŋȧŋ alɔkɔ o lɔkɔ , haŋ ka ɔthalnɛ wa ȧdȧru . Amina .
41001001	Ɔtəpɛr wa ȧkɛra kəfinɔ ka Yisɔs Krayst , ɔWan ka Kuru .
41001002	Mɔ mə a gbal ka ȧkȧfȧ ka ɔnȧbi Isaya kəpa , Kəla , i som ɔsom kȧmi rodi ka mu , Ɔwe mə bɛmpa aroŋ da mu .
41001003	Ȧrim ra wuni ro wula ara pa , Bɛmpa nu aroŋ da ɔMarki , Lompəs nu asoŋ tɔŋ .
41001004	Yɔnȧŋ ɔwe baftays aŋfəm ro wula , ɔ taməs ȧŋbaftisəm ŋa kathupi ta katerɔ ka ɛhakɛ .
41001005	Ka aŋfəm ŋa ȧŋthɔf ŋa ro Yuda bɛ , yi ŋaŋ aŋa ro Yerusalɛm , aŋ wur , kaŋ kɔ ro ŋɔŋ kȧmȧ ɔ baftays ŋa ka kȧbȧŋ ka Yɔrdan , kəgbithanɛ ɛhakɛ yaŋ .
41001006	Yɔnȧŋ ɔ wɔŋ ruma ra aŋfon ŋa ȧyɔkmɛ , ɔwa ɔ senɛ ȧthɛbɛŋ ŋa areka . Ɔ di ɛlama yi rəmai ra ro kanth .
41001007	kɔ tam kəpa , Ukin ɔ tə der kədarəŋ kȧmi , ɔ thasi mi afɔsɔ , ɔwa minɛ i bek hɛ sanɛ tə kəsəli rabeŋa ra ɛkɔftha yɔŋ .
41001008	Minɛŋ i baftays nu yi mȧnt , kɛrɛ kɔnɔ ɔ tə baftays nu yi ɔYina məsəm .
41001009	Ka pə re yi ka mȧrey mati-e , Yisɔsȧŋ ɔ wur ro Nasarɛth ake ro Kalili , ka Yɔnȧŋ ɔ baftays kɔ ka kȧbȧŋ ka Yɔrdan .
41001010	Ka ɔlɛmp wati ɔ wur ro mant-e , ɔ nənk ȧkȧriyana kə kanthɛ , ɔwa ɔYina mɔ kəpərəm ɔ thorər kɔ .
41001011	Ka rim rə wur ka ȧkȧriyana , rə pa , Munɔ yi ɔWan kȧmi ubɔthər , ɔwe po thesis ȧŋmerȧ a mi .
41001012	Ka ɔlɛmp wati ɔYina ɔ bȧl kɔ ro wula .
41001013	kɔ yi ro wula mərey təgba tərəŋ , ka Sethani ɔ gbɔns kɔ . Ɔ yi kətɔŋ ka ɛsɛm ya ro kanth , kɛrɛ aŋmȧleka aŋ yɔna kɔ .
41001014	Kədarəŋ ka mə a po bot Yɔnȧŋ ka ȧŋseth ŋa tərəŋka-e , Yisɔsȧŋ ɔ der ro Kalili , ɔ taməs ȧkɛra kəfinɔ ka Kuru ,
41001015	kɔ pa , Ȧŋlɔkɔ aŋ lasər , ɔwa rȧbȧy ra Kuru rə po fat . Thupi nu , ɔwa lanɛ nu ȧkɛra kəfinɔ .
41001016	Ma ɔ bɔ thas ka kȧbȧŋ ka ro Kalili rayɛr-e , ɔ nənk Saymɔnȧŋ yi Andrɔŋ ɔwɔnt kɔŋ , aŋ fitha kəpɛl ro baŋ , kotȧy-e aŋ yi aləm .
41001017	Ka Yisɔsȧŋ ɔ pa ro ŋaŋ , Der nu tȧŋ mi , ɔwa i ti səki nu aləm afəm .
41001018	Ɔwa ka ɔlɛmp wati aŋ tey tapɛl taŋ , aŋ tȧŋ kɔ .
41001019	Ma ɔ thas rodi ɔthan-e , ɔ nənk Yeməsȧŋ yi ɔwɔnt kɔŋ Yɔnȧŋ , aŋwuth ŋa Sɛbidi , ɔwa ŋaŋ sɔ aŋ yi ro bil , aŋ bɛmpa bɛmpa tapɛl taŋ .
41001020	Ka ɔlɛmp wati ɔ tela ŋa , kaŋ tey Sɛbidi-əŋ ɔkas ka ŋaŋ ro bil yi ɛbɔy ɛyamɔ , kaŋ tȧŋ kɔ .
41001021	kaŋ kɔ ro Kepaniyɔm . Ɔwa ka ɔlɛmp wati ka ȧŋrey ŋa aŋsabath ɔ wɔŋ ka ȧŋseth agbanɛ , ɔ thəksa .
41001022	kaŋ kabanɛ ta kathəksa kɔŋ , ȧtesoma-e ɔ thəksa ŋa mɔ wuni ɔwe ba afɔsɔ , pə yi hɛ mɔ aŋkarmɔkɔ .
41001023	Ɔwa wuni ɔ yi ka ȧŋseth ŋaŋ agbanɛ , ɔ ba ukərəfi uləs .
41001024	Ɔ woŋa , ɔ pa , Tey su , ko sə ba yi munɔŋ-a , munɔ Yisɔs ɔwe ro Nasarɛth-e ? Mə der tə kədim su-i ? I tȧrȧ ɔwe mə yi-e , ɔSəm ka Kuru .
41001025	Kɛrɛ Yisɔs ɔ ŋal kɔ , ɔ pa , Taŋk , wur ro ŋɔŋ .
41001026	Ɔwa ɔkərəfi uləs ma ɔ po yɔ kɔ ɔbaŋ-e , ɔ woŋa rə rim rəbɔli rəkɔm , kɔ wur .
41001027	Aŋfəm bɛ aŋ kabanɛ haŋ aŋ yifthanɛ , aŋ pa , Ko tȧy te-e ? Ko kəthəksa kəfu ka-ake-e ? kotȧy-e rə afɔsɔ ɔ yamari aŋkərəfi aləs , kaŋ təlȧ kɔ .
41001028	Ɔwa ka ɔlɛmp wati tȧgbuŋ tɔŋ tə gbanthɛnɛ dɛr o dɛr ka ȧŋthɔf bɛ ro Kalili .
41001029	Maŋ wur ka ȧŋseth agbanɛ-e , aŋ wɔŋ ka ȧŋseth ŋa Saymɔn yi Andrɔŋ , yi Yeməsȧŋ dɛ yi Yɔnȧŋ .
41001030	Kɛrɛ ɔniŋkara ka Saymɔn ɔ fənthȧ ɔ tu mədɛr məgbipanɛ . Ka ɔlɛmp wati aŋ kanɛ Yisɔsȧŋ ta atɔŋ .
41001031	kɔ der ɔ wop kɔ ka kȧta , ɔ yɔ kɔ ɔ yokanɛ . Ka mədɛr məgbipanɛ mə ter kɔ , kɔ yokanɛ , ɔ yɔna ŋa .
41001032	Ka rȧfɔy-e , ma aret rə po wɔŋ-e , aŋ kȧrȧ ro ŋɔŋ afəm atuy bɛ-e , yi aŋa ba akərəfi .
41001033	Ɔwa aŋfəm ŋa kȧpet bɛ aŋ thoŋklanɛ ka kadare .
41001034	kɔ yenkəs afəm agbȧthi aŋa ba tətu tətəp tətəp , ɔ wurɔ akərəfi agbȧthi . Ɔ selɔ hɛ aŋkərəfi aŋ fɔf , kotȧy-e aŋ tȧrȧ kɔ .
41001035	Ka bəth , ma pə te tha sɔk-e , Yisɔsȧŋ ɔ yokanɛ ɔ wur , ɔ kɔnɛ rə dɛr ɔyeŋ , ɔ ramnɛ .
41001036	Ka Saymɔnȧŋ yi ŋaŋ aŋa la yi kɔnɔŋ aŋ tȧŋ kɔ .
41001037	Maŋ fir kɔ-e , aŋ pa ro ŋɔŋ , Aŋfəm bɛ aŋ thɛns mu .
41001038	kɔ pa ro ŋaŋ , Maŋ kɔnɛ nu dɛr ulɔm ka tapet təlɔm , kȧmȧ i taməs ri sɔ , ȧtesoma-e ta ȧte tə i der .
41001039	Ɔwa ɔ taməs ka ɛseth yaŋ ɛgbanɛ ro Kalili bɛ , kɔ wurɔ akərəfi .
41001040	Ka wuni ɔwe ba arom ɔ der ro ŋɔŋ , ɔ nɛmthɛnɛ kɔ , ɔ sɔna kɔ təwu , ɔ pa ro ŋɔŋ , Bepi mə selɔ-e , mə gbəli fethər mi .
41001041	Ma ȧney aŋ wop Yisɔsȧŋ-e , ɔ thanthi kȧta kɔŋ , ɔ gboŋ kɔ , kɔ pa ro rɔŋɔŋ , I selɔ . Yi ugbəraŋ .
41001042	Ka ɔlɛmp wati arom aŋ gbapɛ kɔ , kɔ yi ugbəraŋ .
41001043	Ka Yisɔsȧŋ ɔ maŋ kɔ kiriŋ kiriŋ kəpa ,
41001044	Botnɛ kȧmȧ mə te lɔm ti rə wuni o wuni , kɛrɛ kɔnɛ mə tɔrinɛ ka ɔfode , ɔwa mə sɔŋ mayɛt ama Mosisȧŋ ɔ yamari ta kagbili , tə kəseri ro ŋaŋ .
41001045	Kɛrɛ ma ɔ wur-e , ɔ təp kətaməs ti ɔgbathi , ɔ gbanthɛnɛ ȧŋpa haŋ Yisɔsȧŋ ɔ gbəli hɛ sɔ wɔŋ ro pet gbafəth , kɛrɛ ɔ yi gbo dɛr ɔyeŋ . Rə aŋfəm aŋ kȧl bəp kɔ kəwur dɛr o dɛr .
41002001	Ma mərey məlɔmanɛ mə thas-e , Yisɔsȧŋ ɔ kȧl wɔŋ ro Kepaniyɔm . Ka a tɔri ti kəpa ɔ yi ro seth .
41002002	Ɔwa afəm agbȧthi aŋ thoŋklanɛ dɛr ɔkin haŋ dɛr ɔ yi hɛ sɔ rodi ka kadare , kɔ fɔfȧnɛ ŋa ȧrim ra Kuru .
41002003	Ka afəm aŋ der ro ŋɔŋ , aŋ kȧrȧ kɔ wuni ɔwe ba məthanthaŋ , afəm ŋanlɛ aŋ gbanɛ kɔ .
41002004	Maŋ te gbəli fat kɔ salata ȧruniya-e , aŋ səli ɔgbak wa ȧŋseth ro ɔ yi , ɔwa maŋ po buli ri-e , aŋ thora kafənt ro ɔwuni tu məthanthaŋ ɔ fənthȧ .
41002005	Ma Yisɔsȧŋ ɔ nənk kȧlanɛ ka ŋaŋ-e , ɔ pa ka ɔwe ba mathanthaŋ , Wan , a po tera ɛhakɛ ɛ mu .
41002006	Kɛrɛ akarmɔkɔ alɔm aŋ yirȧ ri , aŋ fɔfnɛ ka ɛmerȧ yaŋ ,
41002007	To som ɔlaŋgba ɔwe mə fɔf Kuru ɔləs-e ? Kanɛ gbəli tera wuni ɛhakɛ thambe Kuru Məsaba son-e ?
41002008	Ka ɔlɛmp wati ma Yisɔs ɔ sɔthnɛ ka ȧŋmerȧ ŋɔŋ kəpa ya aŋ fɔfnɛ ka ɛmerȧ yaŋ-e , ɔ pa ro rɔŋaŋ , kɔyɛŋ mə nə nanɛ mȧtȧy ame ka ɛmerȧ ɛ nu-e ?
41002009	Areke tha yi atuy tȧy , tə kəpa ka ɔwe tu məthanthaŋ , A po tera mu ɛhakɛ ɛ mu-e , thalɔm tə kəpa , Yokanɛ , gbasi kafənt ka mu , mə kɔth-e ?
41002010	Kɛrɛ kȧmȧ nə tȧrȧ kəpa ɔWan ka wuni ɔ ba afɔsɔ ka ȧdȧru tə kətera wuni ɛhakɛ yɔŋ-e , ɔ pa ka ɔwe ba mathanthaŋ ,
41002011	I kanɛ mu , Yokanɛ , gbasi kafənt ka mu mə kɔ ro seth ka mu .
41002012	Ka ɔlɛmp wati ɔ gbasi kafənt , ɔ wur , ɔ kɔth rodi ka ŋaŋ bɛ , haŋ ŋa bɛ aŋ kabanɛ , kaŋ yikis Kurɔŋ , aŋ pa , Sə la hɛ nənk tȧy təwunɔŋ .
41002013	kɔ wur , ɔ kɔnɛ sɔ ro baŋ rayɛr , ka ȧruniya bɛ rə der ro ŋɔŋ , kɔ thəksa ŋa .
41002014	Mɔ mɔ thas ri-e , ɔ nənk Libay , ɔwan ka Alfiɔs , ɔ yirȧ ka ɔdɛr ro mə a gbasi ɛfȧk , ɔ pa ro ŋɔŋ , Tȧŋ mi . Kɔ yokanɛ ɔ tȧŋ kɔ .
41002015	Ka pə re yi ma Yisɔsȧŋ ɔ yirȧ ka kədi ka ȧŋseth ŋa Libay-e , aŋthoŋkla ɛfȧk yi aŋfəm ŋa ɛhakɛ agbȧthi aŋ yirȧ yi Yisɔsȧŋ dɛ yi aŋkarande ŋɔŋ , kotȧy-e ŋa agbȧthi aŋa tȧŋ kɔ .
41002016	Ma aŋkarmɔkɔ yi aŋFarisi aŋ nənk kəpa ɔ di yi aŋfəm ŋa ɛhakɛ yi aŋthoŋkla ɛfȧk-e , aŋ pa ka aŋkarande ŋɔŋ , To som mɔ di ɔwa ɔ mun yi aŋthoŋkla ɛfȧk yi aŋfəm ŋa ɛhakɛ-e ?
41002017	Ma Yisɔs ɔ təl ti-e , ɔ pa ro ŋaŋ , Ŋaŋ aŋa yi ayenki mədɛr aŋ yema hɛ ubolomba , kɛrɛ ante yeŋki mədɛr , ŋa yema ubolomba . I der hɛ tə kəmuti aŋlompi , kɛrɛ i der tə kəmuti aŋfəm aləs tə kəthupi .
41002018	Aŋkarande ŋa Yɔn yi aŋFarisi aŋ wop asum , kaŋ der ka Yisɔs , aŋ pa ro ŋɔŋ , To som aŋkarande ŋa Yɔn yi aŋa aŋFarisi aŋ wop asum , kɛrɛ aŋkarande a mu aŋ wop hɛ-e ?
41002019	Ka Yisɔsȧŋ ɔ pa ro ŋaŋ , Aŋyathki ŋa amet ma kanantə aŋ gbəli wop asum-i ma ɔnantə ɔ yi yi ŋaŋ-i ? Fani ɔruni ɔwe ba kanantə ɔ yi yi ŋaŋ-e aŋ gbəli hɛ wop asum .
41002020	Kɛrɛ mȧrey mə tə der ma a ba kənɔi ŋa ɔnantə , ɔwa aŋ tə wop asum ka mȧrey mati .
41002021	Wuni ɔ gbap hɛ arombo ŋa kotha kəfu rə ruma rəkur . Bepi pə yi yi-e , ȧŋrombo aŋ tə pim aruma , ɔwa ɔpima ɔ bȧr gbo ləsȧ .
41002022	Wuni ɔ bot hɛ məber məfɛth rə təbos təkur . Bepi pə yi yi-e , maber mə tə gbai tabos , ɔwa maber mə tə kasara yi tabos . Tiyȧŋ məber məfɛth mə mar gbo təbos təfu .
41002023	Ka pə re yi Yisɔsȧŋ ɔ bɔ gbəkinɛ atɔr ka ȧŋrey ŋa aŋsabath-e . Ɔwa aŋkarande ŋɔŋ maŋ kɔ-e , aŋ təp kəsiməth məgbas .
41002024	Ka aŋFarisi aŋ pa ro ŋɔŋ , Kəla , kɔyɛŋ mə aŋ yɔ ȧte te yi təlompi ka ȧŋrey ŋa aŋsabath-e ?
41002025	Ka Yisɔs ɔ pa ro ŋaŋ , Nə tha karaŋ hɛ ȧte Debid ɔ yɔ-i , ma ɔ paŋ rəka , ɔwa dor rə wop kɔ yi ŋaŋ aŋa yi dɛ yi kɔnɔ-i ?
41002026	Mɔ ɔ wɔŋ ka ȧŋseth ŋa Kuru ka ȧŋlɔkɔ ŋa Abiyathar ɔfode ubana , kɔ di kabo kəsəm ȧke te mar di thambe aŋfode gbo-i , ɔwa ɔ kȧl sɔ sɔŋ aŋa yi yi kɔnɔ-i ?
41002027	kɔ pa ro ŋaŋ , A bɛmpa aŋsabath ta wuni kəpet , pə yi hɛ wuni kəpet ta aŋsabath .
41002028	Tiyȧŋ ɔWan ka wuni ɔ yi sɔ ɔMarki ka aŋsabath .
41003001	Ka Yisɔsȧŋ ɔ wɔŋ sɔ ka ȧŋseth agbanɛ , kɔ bəp ri ulaŋgba ɔwe ba kəta kəfi .
41003002	Ka aŋfəm aŋ kəli kɔ təŋ , bepi ɔ tə yenkəs kɔ ka ȧŋrey ŋa aŋsabath , kȧmȧ aŋ gbəli gbȧnthir kɔ .
41003003	kɔ pa ka ɔlaŋgba ɔwe ba kȧta kəfi , Təmȧ nɔ .
41003004	kɔ yif aŋfəm , Ɔlompi ka ȧŋrey ŋa aŋsabath tə kəyɔ tȧy təfinɔ-i , thalɔm tə kəyɔ tȧy tələs-i ? Tə kəkisis ŋesəm-i thalɔm tə kədif wuni-i ? Kɛrɛ aŋ taŋk .
41003005	Pə yi kɔ ɔnɔsinɛ ma ɔ nənk aŋ gbolŋas tabuth taŋ , kɔ kəli ŋa yi məbaŋ , kɔ pa ka ɔlaŋgba , Thanthi kȧta ka mu . Kɔ thanthi ki ka kȧta kɔŋ kə yeŋk .
41003006	Ma aŋFarisi aŋ wur-e , aŋ kɔnɛ lɛmp ka aŋHerodian kȧmȧ aŋ nəŋkanɛ to mə aŋ yɔ kȧmȧ aŋ dif kɔ .
41003007	Kɛrɛ Yisɔs ɔ wur ri yi aŋkarande ŋɔŋ , ka aŋ kɔnɛ ro baŋ . Ka runiya rəbana kəwur ro Kalili yi ka Yudia rə tȧŋ kɔ .
41003008	Ɔwa runiya rəbana sɔ kəwur ro Yerusalɛm , ro Idɔm yi ka kȧbȧŋ ka Yɔrdan mɔri , yi ka ȧŋthɔf aŋa gbətɔ ro Tair yi ro Sidon , aŋ der ro ŋɔŋ maŋ təl ta mȧtȧy məbana ama ɔ po yɔ .
41003009	Ɔ pa ka aŋkarande ŋɔŋ , ta aŋ bɛnɛnɛ kɔ abil alɔl salata ȧruniya , kȧmȧ aŋ te thiŋkanɛ kɔ ,
41003010	ȧtesoma-e ɔ po yenkəs agbȧthi . Tiyȧŋ ŋa bɛ aŋa ba tətu aŋ fumpər kɔ kȧmȧ aŋ gboŋ kɔ .
41003011	Ɔwa aŋkərəfi aləs , alɔkɔ o lɔkɔ aŋ nənk kɔ-e , aŋ gbapsa ro thɔf , aŋ woŋa , aŋ pa , ƆWan ka Kuru munɔŋ .
41003012	Kɛrɛ ɔ maŋ ŋa asɔbɛ kȧmȧ aŋ te ŋaibi kɔ .
41003013	kɔ gbep ka kateŋ , ɔ tela ro ŋɔŋ aŋa kɔn kɔnɔnɛ ɔ yema , kaŋ kɔnɛ ro ŋɔŋ .
41003014	kɔ thithəs afəm tɔfɔt ŋarəŋ kȧmȧ aŋ yi ro ŋɔŋ , ɔwa kȧmȧ ɔ soməth ŋa tə kətaməs ,
41003015	yi tə kəba afɔsɔ tə kəyeŋkəs aŋtuy , dɛ yi tə kəwura akərəfi aləs .
41003016	kɔ sɔŋ Saymɔn ȧŋes ŋa Pita ;
41003017	ɔwa Yeməs ɔwan ka Sɛbidi yi Yɔn ɔwɔnt ka Yeməs , aŋa ɔ sɔŋ mes Bowanakes , ŋə yi kəpa , aŋwuth ŋa arɛŋ .
41003018	Andru , Filip , Barthɔlɔmiyu , Mathiu , Thɔmɔs , Yeməs ɔwan ka Alfiyɔs , Thadiyus , Saymɔn ɔwe ro Kena ,
41003019	yi Yudas Iskariyɔt ɔwe sɔnd kɔ . kaŋ wɔŋ rȧ ȧseth .
41003020	Ɔwa ȧruniya rə kȧl thoŋklanɛ sɔ , haŋ pə fɔyɛ sɔ di bɛ .
41003021	Ma aŋyathki ŋɔŋ aŋ təl ti-e , aŋ wur tə kəwop kɔ , aŋ pa , Ɔ po wɔŋ məməl .
41003022	Aŋkarmɔkɔ aŋa wur ro Yerusalɛm-e , aŋ pa , Ɔ ba Biyɛlsibɔb , ɔwa ɔ wurɔ aŋkərəfi ka aŋfɔsɔ ŋa ɔbȧy ka aŋkərəfi .
41003023	kɔ tela ŋa ro ŋɔŋ , ɔ pa ro ŋaŋ rȧ ɛlomɔ , To Sethani mɔ gbəli wurɔ Sethani-e ?
41003024	Bepi məputhanɛ mə wɔŋ rȧ rəbȧy , rȧbȧy rati rə gbəli hɛ won .
41003025	Bepi məputhanɛ mə wɔŋ rȧ ȧseth-e , ȧŋseth ŋati aŋ gbəli hɛ təmȧ .
41003026	Ɔwa bepi Sethani ɔ po yokar kɔn kɔnɔnɛ , ɔwa ɔ gbayanɛ , ɔ gbəli hɛ təmȧ , ɔthalnɛ wɔŋ ɔ bek .
41003027	Wuni o wuni ɔ gbəli hɛ wɔŋ ka ȧŋseth ŋa wuni ɔwe ba afɔsɔ , ɔ ləsər ɛyɛt yɔŋ , thambe ɔ mɔtha sek ɔwe ba aŋfɔsɔ . Kədarəŋ kati ɔ tə ləsər ȧŋseth ŋɔŋ .
41003028	Tɛntɛnɛ i pa ro nu , A tə tera ɛhakɛ bɛ ya aŋwuth ŋa aŋfəm , yi tȧfɔf taŋ tələs ȧte maŋ fɔf ,
41003029	kɛrɛ wuni o wuni ɔwe mə fɔf ɔləs kəŋamnɛ ɔ Yina məsəm a tera hɛ kɔ ti thȧbana , ɔ ba mətheri ma ahakɛ thəbana .
41003030	Pəkasifɛ aŋ po pa , Ɔ ba ukərəfi uləs .
41003031	Ɔkara kɔŋ yi aŋwɔnt ŋɔŋ aŋ der , aŋ təmȧ rokaŋ , kaŋ som kətela kɔ .
41003032	Ɔwa runiya rə yirȧ rə gbətɔ kɔ , aŋ pa ro ŋɔŋ , Ɔkara ka mu yi aŋwɔnt mu aŋ yi rokaŋ aŋ thɛns mu .
41003033	kɔ pa ro ŋaŋ , Kanɛ yi ɔkara kȧmi yi aŋwɔnt mi-e ?
41003034	kɔ kəli kəli ŋa aŋa yirȧ ri , ɔ pa , Kəli ɔkara kȧmi yi aŋwɔnt mi !
41003035	Ȧtesoma-e wuni o wuni ɔwe mə yɔ mȧselɔ ma Kuru-e kɔnɔ yi ɔwɔnt mi runi , yi ɔwɔnt mi bɛra , yi ɔkara kȧmi .
41004001	Ka Yisɔsȧŋ ɔ təp sɔ kəthəksa ro baŋ rayɛr . Ka runiya rəbana rə thoŋklanɛ ro ŋɔŋ , kɔ wɔŋ ka abil alɔl , ɔ yirȧ ri ro baŋ ka aŋfəm bɛ aŋ yirȧ ro gbaŋ ka kȧbȧŋ dayɛr .
41004002	kɔ thəksa ŋa mȧtȧy məgbathi rə ɛlomɔ , kɔ pa ro rɔŋaŋ ka kathəksa kɔŋ ,
41004003	Su nu ɛləns . Kəla , usak ɔ wur tə kəsak ,
41004004	ka pə re yi , mɔ mɔ sak-e , məter məlɔm mə fumpɔ ro roŋ dayɛr , ka ɛbȧmp aŋ der aŋ gbaməs ma .
41004005	Ɔwa məlɔm mə fumpɔ rə agbalaŋ aŋa te ba ɛthɔf ɛgbathi . Ɔlɛmp wati mə lɔkɔ , ma mə te ba ɛthɔf ɛbɔlɔŋ-e ,
41004006	kɛrɛ ma aret rə put-e , mə fianɛ , ɔwa mə wela ma mə te ba ɛthəŋk .
41004007	Məlɔm mə fumpɔ rə təbaŋk , ɔwa ma tabaŋk tə lɔkɔ-e , tə thiŋkanɛ ma haŋ mə kom hɛ məkomi .
41004008	Ka məlɔm mə fumpɔ rə athɔf afinɔ , ka mə kom məkomi , mə bȧk , mə fui . Məlɔm mə kom məkomi mɔlɔ ma kəgba tɔfɔt , məlɔm təgba təsas , məlɔm kɛmɛ kin .
41004009	kɔ pa ro ŋaŋ , Ɔwe ba ɛləns ta ɔ təl .
41004010	Ɔwa ma Yisɔsȧŋ ɔ tiyȧ kɔn son-e , aŋtɔfɔt ŋarəŋ yi aŋa yi yi ŋaŋ-e , aŋ yif kɔ tə kəlokthia ŋa aŋlomɔ .
41004011	kɔ pa ro ŋaŋ , A sɔŋ nu tə kətara aŋgbundu ŋa rȧbȧy ra Kuru , kɛrɛ ka ŋaŋ aŋa yi rokaŋ-e , mȧtȧy ame bɛ mə yɔnɛ rə ɛlomɔ ,
41004012	kȧmȧ bepi aŋ kəli-e aŋ nənk kɛrɛ aŋ sɔthnɛ hɛ . Ɔwa kətəl aŋ tə təl kɛrɛ pə sɔk hɛ ŋa ; ta thani aŋ kȧl lafthɛ , ɔwa a tera ŋa ɛhakɛ yaŋ .
41004013	kɔ pa ro ŋaŋ , Nə tɛ hɛ aŋlomɔ aŋe-i ? Ɔwa to mə nə yɔ nə tȧrȧ ɛlomɔ bɛ-a ?
41004014	Ɔsak ɔ sak ȧrim .
41004015	Aŋa yi ro roŋ dayɛr ro a sak ȧrim , ŋa yi aŋa bepi aŋ po təl-e , Sethani ɔ der ɔlɛmp wati ɔ nɔy ȧrim ara a sak ro rɔŋaŋ .
41004016	Ya pə yi sɔ mɔ aŋlɔm aŋa a sak ka aŋgbalaŋ-e , maŋ təl ȧrim , ka ɔlɛmp wati aŋ malanɛ ri yi məbɔnɛ ,
41004017	kɛrɛ maŋ te ba ɛthəŋk rokor ka ŋaŋ-e , aŋ muyu ɔthan gbo ; kədarəŋ kati bepi mɔnɛ-e , thalɔm asɔmpanɛ aŋ der salata ȧrim , ka ɔlɛmp wati aŋ tə pənthbəla .
41004018	Alɔm-e , a sak ŋa ka tabaŋk . Ŋaŋ ŋa yi aŋa təl ȧrim ,
41004019	kɛrɛ ɛsoli ya ȧdȧru , yi matɔns ma rəyola , ɔwa mafela ma mȧtȧy məlɔm mə der-e , mə thiŋkanɛ ȧrim , ɔwa rə ba hɛ məkomi .
41004020	Ɔwa aŋa a sak ka ȧŋthɔf afinɔ , maŋ təl ȧrim aŋ malanɛ ri , ɔwa aŋ kom məkomi mɔlɔ ma kəgba tɔfɔt , məlɔm təgba təsas , məlɔm kɛmɛ kin .
41004021	kɔ pa ro rɔŋaŋ , A kȧrȧ kəmulɛ tə kəbot ki ka ȧthunthȧ roratha ba , thalɔm ka kəfənt roratha-i , a kȧrȧ hɛ ki tə kəbot ki ka ɔtəmər wati-i ?
41004022	kotȧy-e koko ara a maŋk rə yi hɛ ara mə a te ba kəwur gbafəth ; amurare aŋ yi hɛ aŋa mə a te ba kətara .
41004023	Bepi wuni o wuni ɔ ba ɛləns-e , ta ɔ təl .
41004024	kɔ pa ro ŋaŋ , Bot nu rə ȧmerȧ ȧte nə təl . Anthuntha aŋa nə thunth-e , ŋə mə a thuntha nu . Ɔwa a tə kȧl bȧrȧ nu sɔ .
41004025	Ȧtesoma-e kɔnɔ ɔwe ba-e , ɔ tə bȧr sɔthɔ , ɔwa kɔnɔ ɔwe te ba-e , a tə nɔy kɔ ara ɔ ba .
41004026	kɔ pa sɔ , Rȧbȧy ra Kuru rə yi mɔ ulaŋgba mɔ ɔ sak məter ka ȧŋthɔf .
41004027	Ɔwuni ɔ dirȧ , ɔ thəmɛ tȧtȧk yi rəyaŋ , ɔwa ma mater mə lɔkɔ , ɔwa mə bȧk-e , ɔ tɛ hɛ aroŋ dati .
41004028	Aŋthɔf gbeŋ aŋ wur məkomi ; kətɔtɔkɔ kȧpotoŋ . Kədarəŋ kati mȧkomi , kədarəŋ kati mȧkomi məbaki .
41004029	Kɛrɛ bepi mȧkomi mə bȧk-e , ka ɔlɛmp wati ɔ kȧrȧ aŋthis arɔka , pəkasifɛ ȧŋlɔkɔ ŋa karɔk aŋ bek .
41004030	kɔ pa , Ko rəka raŋ mə sə bȧlȧnɛ rȧbȧy ra Kuru-e ? Thalɔm ko alomɔ mə sə lomɔ ri-e ?
41004031	Rə yi mɔ aluka ŋa amustard , aŋa pə yi bepi a tɛp ŋi ka aŋthɔf-e , hali maŋ yi alɔl athasi maluka bɛ ka ȧdȧru-e
41004032	kɛrɛ ma a tɛp ŋi-e , aŋ lɔkɔ-e , aŋ səkɛ ȧbana pəthasi ɛbuma bɛ , aŋ wur məra məbana , haŋ ɛbȧmp ya aŋfena aŋ gbəli yianɛ roratha ka ȧŋfɔyr ŋati .
41004033	Ɔwa ɔ fɔfȧnɛ ŋa ȧrim rə ɛlomɔ ɛgbathi ɛwunɔŋ , mɔ mə aŋ gbəli təl .
41004034	Ɔ fɔfȧnɛ hɛ ŋa thambe rə alomɔ , kɛrɛ ka aŋkarande ŋɔŋ ɔ yɛksi mȧtȧy bɛ , maŋ tiyȧ ŋa son .
41004035	Ka ȧŋrey ŋati ma rȧfɔy rə po bek-e , ɔ pa ro ŋaŋ , Maŋ fəsi nu romɔri ka ȧŋgbȧp alɔm .
41004036	Maŋ po tey ȧruniya-e aŋ keranɛ kɔ ka ȧŋbil mɔ ɔ yi . Ka təbil təlɔm tə kɔ yi kɔnɔ .
41004037	Ka kəŋkəl kəbana kə yokanɛ , ɛmunkəl ɛ wɔŋ ka ȧŋbil , ka ȧŋbil aŋ yema la mȧnt .
41004038	Kɛrɛ kɔnɔ ɔ yi rodarəŋ ka ȧŋbil-e , ɔ dirȧ ka ȧŋpila , kaŋ thəmi kɔ , aŋ pa ro ŋɔŋ , Karmɔkɔ , tə ba hɛ mu tȧy bepi sə dinɛ-i ?
41004039	kɔ thəmɛ , ɔ ŋal aŋfef , ɔ pa ka kȧbȧŋ , Taŋk , thɔfəla thɔŋ . Ka aŋfef aŋ poŋ , ka pə kȧl yi ɔthɔfəl bɛm .
41004040	kɔ pa ro ŋaŋ , kɔyɛŋ nə nesa-e ? Nə tha ba hɛ kəlanɛ-i ?
41004041	kaŋ nesa haŋ aŋ pa ukin yi ulɔm , Kanɛ yi ɔwe-e , ɔwe pə yi hali aŋfef yi kȧbȧŋ , ɛ təlȧ kɔ-e ?
41005001	kaŋ fəsi kȧbȧŋ mɔri , ka ȧŋthɔf ŋa aŋKarasin .
41005002	Ma ɔ wur ka ȧŋbil-e , ka ɔlɛmp wati ulaŋgba ɔwe ba ukərəfi uləs ɔ wur ka taboma ɔ gbanɛ kɔ .
41005003	Ɔlaŋgba ɔwe ɔ ba mayira mɔŋ kətɔŋ ka taboma , ɔwa wuni o wuni ɔ gbəli hɛ sek kɔ , hali rə tɔrɛntha ,
41005004	ȧtesoma-e ɛlɔkɔ ɛgbathi a seka kɔ ɛgbete yi tɔrɛntha-e , kɛrɛ ɔ piməs atɔrɛntha-e , ɔ siməth ɛgbete . Wuni o wuni ɔ ba hɛ afɔsɔ tə kətham kɔ .
41005005	Lɔkɔ o lɔkɔ , tatak-o , rəyaŋ-o , ɔ yi ka tȧteŋ yi ka taboma , ɔ sɔŋkɔ , ɔ gbəkəsnɛ yi məsarȧŋ .
41005006	Kɛrɛ ma ɔ nənk Yisɔs ɔbɔli poŋ , ɔ gbukɛ ɔ bȧtho kɔ ,
41005007	kɔ sɔŋkɔ yi rim rəbɔli rəkɔm , ɔ pa , Ko tȧy tȧŋ i ba yi munɔ-e , Yisɔs munɔ ɔWan ka Kuru ɔBɔlirəkɔm bɛ-e ? Ka ȧŋes ŋa Kuru , i nɛmthɛnɛ mu kȧmȧ mə te sɔmpa mi .
41005008	kotȧy-e ɔ po pa ro ŋɔŋ , Wur ka ɔlaŋgba , munɔ ɔkərəfi uləs ɔwe .
41005009	kɔ yif kɔ ȧŋes ŋɔŋ , kɔ wosa , ɔ pa , Aŋes a mi aŋ yi Runia , ȧtesoma-e sa agbȧthi .
41005010	kɔ nɛmthɛnɛ kɔ kȧmȧ ɔ te bȧl ŋa ka ȧŋthɔf .
41005011	Ȧŋlɔkɔ ŋati , kuthi kəbana ka təsɔp kə bɔ wɔnth ri ka kateŋ rayɛr .
41005012	Ka aŋkərəfi aŋ nɛmthɛnɛ kɔ aŋ pa , Somra su ka tasɔp kȧmȧ sə wɔŋ ŋa .
41005013	Ka Yisɔsȧŋ ɔ malanɛ . Ka aŋkərəfi aləs aŋ wur kɔ aŋ wɔŋ ka tasɔp , ka akuthi ( mɔlɔ ma ɛwul yɛrəŋ ) kə gbuŋklɛ ka aŋtəmp ŋa kȧbȧŋ , kaŋ po fi ro mȧnt .
41005014	Ka ŋaŋ aŋa wɔnthər ŋa aŋ gbukɛ , aŋ kanɛ ti ro pet , yi ka ȧŋthɔf . Kaŋ der tə kəkəli ȧte po yɔnɛ .
41005015	Maŋ der ka Yisɔs-e , kaŋ nənk ɔlaŋgba ɔwe la ba aŋkərəfi aləs-e , ɔ yirȧ , ɔ lopra , ɔwa ɔ ba ȧmerȧ akɛnɛ-e , aŋ nesa .
41005016	Ŋaŋ aŋa nənk ti-e , aŋ tɔri ŋa ȧte yɔnɛ kɔ ɔwe la ba aŋkərəfi aləs , yi ta tasɔp .
41005017	kaŋ wɔŋ kənɛmthɛnɛ kɔ kȧmȧ ɔ wur ka ȧŋthɔf ŋaŋ .
41005018	Mɔ mɔ wɔŋ ro bil-e , kɔnɔ ɔwe la ba aŋkərəfi ɔ nɛmthɛnɛ kɔ kȧmȧ ɔ yi ro ŋɔŋ .
41005019	Kɛrɛ ɔ selɔ hɛ , ɔ kanɛ kɔ , Kɔnɛ ro seth ka mu ka aŋyathki a mu , kȧmȧ mə kanɛ ŋa mȧtȧy məbana ama ɔMarki ɔ yɔna mu , ɔwa mɔ mɔ ba ȧney ta ȧtȧ mu .
41005020	kɔ kɔnɛ , ɔ təp kətaməs ro Dikapɔlis mȧtȧy məbana ama Yisɔsȧŋ ɔ po yɔna kɔ . Ka aŋfəm bɛ aŋ kabanɛ .
41005021	Ma Yisɔsȧŋ ɔ bȧkȧ ka ȧŋbil ɔ kȧl fəsi romɔri-e , runiya rəbana rə thoŋklanɛ ro ŋɔŋ . Ȧŋlɔkɔ ŋati ɔ yi ro baŋ rayɛr .
41005022	Ka ukin ka aŋkərbomp ka ȧŋseth agbanɛ ɔ der , ȧŋes ŋɔŋ ŋə yi Yairɔs . Ma ɔ nənk kɔ , ɔ fumpɔ ka ȧtȧtək tɔŋ ,
41005023	ɔ nɛmthɛnɛ kɔ ɔthasər , ɔ pa , Ɔwan kȧmi ubɛra ɔ yema fi , ɔmari mu , der kȧmȧ mə deŋ kɔ mȧta ma mu , kȧmȧ ɔ kȧl yeŋk , ɔwa ɔ kəli .
41005024	Ka Yisɔsȧŋ ɔ paya kɔ ; ka ȧruniya rəbana rə tȧŋ kɔ , rə thiŋkanɛ kɔ .
41005025	Ka wuni bom ɔwe wur mətir ka təren tɔfɔt tərəŋ ,
41005026	ɔwa ɔ po thas mȧtȧy məgbȧthi ka mȧta ma aŋbolomba , ɔ po ləsər ara ɔ ba bɛ , kɛrɛ pə fisa hɛ kɔ , ɔ bȧr gbo nakasi ;
41005027	ma ɔ təl ta Yisɔsȧŋ , ɔ der rodarəŋ ka ȧruniya , ɔ gboŋ aruma rɔŋ .
41005028	kotȧy-e ɔ pa , Hali gbo i gboŋ ȧsuma tɔŋ i ti yeŋk .
41005029	Ɔwa ka ɔlɛmp wati mȧtir mɔŋ mə tey kəwur , kɔ təlnɛ ka aŋdɛr ŋɔŋ kəpa ratu rɔŋ rə poŋ .
41005030	Ka ɔlɛmp wati-e , ma Yisɔsȧŋ ɔ təlnɛ kəpa aŋfɔsɔ aŋ wur kɔ , ɔ fəlɛ ka ȧruniya , kɔ pa , Kanɛ gboŋ ȧsuma ta mi-e ?
41005031	Ka aŋkarande ŋɔŋ aŋ pa ro ŋɔŋ , Mə nənk ȧruniya rə thiŋkanɛ mu , mə kȧl yif , Kanɛ gboŋ mi-e ?
41005032	kɔ kəli kəli kȧmȧ ɔ nənk ɔya ɔwe po yɔ ȧte .
41005033	Ka ɔya ɔ nesa , ɔ yɛr ma ɔ tȧrȧ ȧtȧ a po yɔna kɔ , ɔ der , ɔ gbəpsa rodi kɔŋ , ɔ kanɛ kɔ tȧteŋ bɛ .
41005034	kɔ pa ro ŋɔŋ , Wan kȧmi ubɛra , Kȧlanɛ ka mu kə po mu yenkəs . Kɔnɛ yi məthɔfəl yi kəyeŋk ka ratu ra mu .
41005035	Ma Yisɔsȧŋ ɔ yi ras ka kəfɔf-e , afəm aŋ der kəwur ka ȧŋseth ŋa ɔwe yi rȧbomp ka ȧŋseth agbanɛ-e , aŋ pa , Ɔwan ka mu bɛra ɔ fi . Kɔyɛŋ mȧ mə sɔmpa sɔ ɔkarmɔkɔ kətiŋ-e ?
41005036	Kɛrɛ Yisɔsȧŋ ma ɔ təl ȧrim ara a fɔf-e , ɔ pa ka ɔwe yi rȧbomp ka ȧŋseth agbanɛ-e , Te nesa , lanɛ gbo .
41005037	Kɛrɛ ɔ selɔ hɛ wuni o wuni ɔ paya kɔ , thambe Pitaŋ , Yeməsȧŋ yi Yɔnȧŋ , ɔwɔnt ka Yeməs .
41005038	Maŋ bek ka ȧŋseth ŋa ɔwe yi rȧbomp ka ȧŋseth agbanɛ-e , ɔ bəp asɔnkɔ ȧbana , ɔwa afəm agbȧthi aŋ bok , ɔwa aŋ kulɔ kəkulɔ kəbana .
41005039	Ma ɔ po wɔŋ-e , ɔ pa ro ŋaŋ , kɔyɛŋ mə nə woŋa-e , ɔwa nə bok-e ? Ɔwath ɔ fi hɛ , ɔ dirȧ gbo .
41005040	kaŋ sel kɔ kəsel kəbana . Kɛrɛ ma ɔ po wurɔ ŋa bɛ-e , ɔ kera ɔkas ka ɔwath yi ɔkara kɔŋ , yi ŋaŋ aŋa paya kɔ , kȧmȧ aŋ wɔŋ ro ɔwath ɔ yi .
41005041	kɔ wop kȧta ka ɔwath-e , kɔ pa ro ŋɔŋ , Wath bɛra , i kanɛ mu , Yokanɛ .
41005042	Ka ɔlɛmp wati ɔwath bɛra ɔ yokanɛ , ɔ kɔth , kotȧy-e ɔ ba thɔŋ təren tɔfɔt tərəŋ . Ɔwa aŋ kabanɛ kəkabanɛ kəbana .
41005043	kɔ yamari ŋa ɔbaksər kȧmȧ wuni o wuni ɔ te tȧrȧ ti . Kɔ kanɛ ŋa kȧmȧ aŋ sɔŋ kɔ da rədi .
41006001	kɔ wur ri , ɔ der ka ȧŋthɔf ŋɔŋ , ka aŋkarande ŋɔŋ aŋ tȧŋ kɔ .
41006002	Ma ȧŋrey ŋa aŋsabath aŋ bek-e , ɔ təp kəthəksa ka ȧŋseth agbanɛ . Ɔwa ŋa agbȧthi aŋa təlȧ kɔ aŋ kabanɛ , aŋ pa , Reke ɔlaŋgba ɔwe ɔ sɔthɔ mȧtȧy ame-e ? Ɔwa ko kətemp kaŋ a sɔŋ ɔlaŋgba ɔwe-e , kȧmȧ ɔ yɔ məyɔs məbana məwunɔŋ ka mȧta mɔŋ-e ?
41006003	Ɔkamdɛr thahɔ ɔwe-i ? Ɔwan uruni ka Meri , ɔwɔnt uruni ka Yeməs , Yoses , Yuda yi Saymɔnȧŋ-i ? Ɔwa aŋwɔnt ŋɔŋ abɛra aŋ yi hɛ sɔ nɔ yi saŋ-i ? kaŋ ba məbaŋ ta atɔŋ
41006004	Kɛrɛ Yisɔs ɔ pa ro ŋaŋ , Unabi ɔ paŋ hɛ yiki , thambe ka ȧŋthɔf ŋɔŋ , kətɔŋ ka aŋfəm ŋɔŋ , yi ka ȧŋseth ŋɔŋ gbeŋ .
41006005	Ɔwa ɔ gbəli hɛ yɔ məyɔs məbana ri , ɔ deŋ gbo mȧta mɔŋ rə aboma athȧn , ɔ yenkəs ŋa .
41006006	kɔ kabanɛ salata kate lanɛ ka ŋaŋ . Kɔ kɔnɛ kəthəksa ka tagbɔm bɛ .
41006007	kɔ tela aŋtɔfɔt ŋarəŋ ro ŋɔŋ , ɔ təp kəsom ŋa ŋarəŋ ŋarəŋ , kɔ sɔŋ ŋa afɔsɔ rokɔm ka aŋkərəfi aləs .
41006008	Ɔ yamari ŋa kȧmȧ aŋ te kera rəka o rəka ka ȧŋbiyas , thambe kətək , hali kəbo , agbaŋfa , hali akala ka ɛbuthu yaŋ .
41006009	Kɛrɛ ta aŋ wɔŋ ɛkɔftha , ɔwa ɔ kȧl pa , Te wɔŋ suma tərəŋ .
41006010	kɔ pa ro ŋaŋ , Rə aseth o seth nə wɔŋ-e , yi ri nu haŋ nə wur ɔdɛr wati .
41006011	Ɔwa dɛr ro a te malanɛ nu-e thalɔm a te təlȧ nu-e , ma nə wur ri-e , koŋkoŋ kabof ȧke yi ka ȧtȧtək ta nu ratha tə kəseri ro ŋaŋ . Tɛntɛnɛ i pa ro nu , Pə tə yi fisa ta Sɔdɔm yi Kɔmɔra ka ȧŋrey ŋa kathoŋkas pəthasi kȧpet kati .
41006012	kaŋ kɔnɛ , aŋ taməs kəpa afəm aŋ yi tə kəthupi .
41006013	kaŋ wurɔ akərəfi agbȧthi , kaŋ sop atuy agbȧthi mȧro , kaŋ yenkəs ŋa .
41006014	Ka ɔbȧy Hɛrɔdȧŋ ɔ təl ta atɔŋ , pəkasifɛ ȧŋes ŋɔŋ aŋ po gbanthɛnɛ dɛr o dɛr , kɔ pa , Yɔn ɔBaftays ɔ po yokanɛ ka rafi . Tiyȧŋ mȧyɔs məkabanɛ ame mə tɔrinɛ ro ŋɔŋ .
41006015	Alɔm aŋ pa , Ilaya , kɔnɔŋ . Ka aŋlɔm aŋ pa , Unabi wɔŋ mɔ aŋnabi abana .
41006016	Kɛrɛ ma Hɛrɔdȧŋ ɔ təl ti-e ɔ pa , Yɔnȧŋ ɔwe i gbetha rabomp-e , ɔ po yokanɛ .
41006017	Ȧtesoma-e Hɛrɔdȧŋ kɔn kɔnɔnɛ ɔ po som tə kəwop Yɔnȧŋ , ɔ sek kɔ ka ȧŋseth ŋa tərəŋka salata Herodias , ɔrani ka Filip ɔwɔnt kɔŋ uruni , kotȧy-e ɔ po nȧntȧ kɔ .
41006018	Ȧtesoma-e Yɔnȧŋ ɔ pa ka Hɛrɔd , Pə yi hɛ ɔlompi tə kənanta ɔrani ka ɔwɔnt mu .
41006019	Tə Herodias ɔ bansȧ ta atɔŋ , ɔ yema naŋ tə kədif kɔ , kɛrɛ ɔ gbəli hɛ .
41006020	Ȧtesoma-e Hɛrɔd ɔ nesa Yɔnȧŋ , ma ɔ tȧrȧ kəpa ɔ yi wuni lompi , ɔwa usəm-e . Kɔ bɛnɛ kɔ . Ma ɔ təlȧ kɔ-e , pə kɛtha kɔ rə ȧmerȧ , kɛrɛ pə bɔnɛ kɔ tə kətəla kɔ .
41006021	Ma ȧrey ȧfɔy tȧy aŋ bek-e , Hɛrɔdȧŋ ɔ fak met salata ȧŋrey aŋa a kom kɔ ta aŋyola-o , aŋkurgba-o , yi aŋfəm abana ŋa ro Kalili bɛ .
41006022	Ma ɔwan ubɛra ka Herodias gbeŋ ɔ wɔŋ ɔ thɔmɔ-e , pə bɔnɛ Herodȧŋ yi ŋaŋ aŋa yirȧ yi kɔnɔŋ-e . Kɔ pa ka ɔwan ubɛra , Koko mə tholir mi bɛ-e i ti sɔŋ mu ri .
41006023	kɔ gbiŋ ka ɔwan ubɛra , Koko mə yif mi i ti sɔŋ mu , hali ras ȧŋthɔf a mi-e , i gbai ŋi ratɔŋ .
41006024	Ka ɔwath ubɛra ɔ wur , ɔ yif ɔkara kɔŋ , Ko rəka raŋ mə i thola-e ? Ka ɔkara kɔŋ ɔ pa , Rȧbomp ra Yɔn ɔBaftays .
41006025	Ka ɔwath ubɛra ɔ timɔnɛ kəkɔ ka ɔbay-e , ɔ pa , I yema kȧmȧ mə sɔŋ mi thethe rə alɛfa rȧbomp ra Yɔn ɔBaftays .
41006026	Ka ɔbȧy ɔ ba ɔnɔsinɛ ɔbana , kɛrɛ ta ɛgbiŋ yɔŋ-e , yi ta ŋaŋ aŋa yirȧ yi kɔnɔ-e , ɔ gbəli hɛ pɛnsanɛ kɔ .
41006027	Ka ɔlɛmp wati ɔbȧy ɔ som utim ukin , ɔ yamari kɔ kȧmȧ ɔ kȧrȧ rȧbomp rɔŋ ; kɔ kɔnɛ , ɔ gbetha rȧbomp rɔŋ ka ȧŋseth ŋa tərəŋka ,
41006028	kɔ kȧrȧ rȧbomp rɔŋ rə alɛfa , ɔ sɔŋ ŋi ka ɔwath ubɛra , ka ɔwath ubɛra ɔ sɔŋ ŋi ka ɔkara kɔŋ .
41006029	Ma aŋkarande ŋɔŋ aŋ təl ti-e , aŋ der aŋ gbasi kabel kɔŋ , aŋ bot ki ka kȧboma .
41006030	Ma aŋsom aŋ kȧl thoŋklanɛ dɛr rɔkin ka Yisɔsȧŋ , aŋ kanɛ kɔ tȧy o tȧy ȧte aŋ po yɔ , yi ȧte aŋ po thəksa .
41006031	kɔ pa , Der nu na son rə dɛr ɔyeŋ , kȧmȧ nə fothanɛ ɔthan . Ȧtesoma-e afəm agbȧthi aŋ der , aŋ kɔnɛ , ɔwa aŋ ba hɛ ras alɔkɔ tə kədi .
41006032	kaŋ bȧkȧ rə abil kaŋ kɔnɛ dɛr ɔyeŋ ŋa son .
41006033	Ɔwa aŋfəm aŋ nənk ŋa maŋ kɔnɛ-e , ka agbȧthi aŋ tȧrȧ kɔ , ɔwa aŋ gbukɛ kəwur ka tapet bɛ-e , kaŋ mɔtha bek ri .
41006034	Ma Yisɔsȧŋ ɔ wur ro bil-e , ɔ nənk runiya rəbana ka ȧney abana aŋ wop kɔ , pəkasifɛ aŋ yi mɔ təlɔmɛ aŋa te ba utɔl , kɔ təp kəthəksa ŋa mȧtȧy məgbathi .
41006035	Ma aret rə yema wɔŋ-e , aŋkarande ŋɔŋ aŋ der ro ŋɔŋ , aŋ pa , Ɔdɛr ɔwe-e , dɛr ɔyeŋ wɔŋ , ɔwa aret rə yema wɔŋ .
41006036	Ter ŋa aŋ kɔnɛ kȧmȧ aŋ kɔ ka atɔr yi ka tagbɔm , aŋ wayanɛ yɛt ɛdi .
41006037	Ka Yisɔsȧŋ ɔ pa , Sɔŋ ŋa nu yɛt ɛdi . Kaŋ pa ro ŋɔŋ , Sə kɔ wai təbo ta ɛsiliŋ tɛmɛ tərəŋ-i kȧmȧ sə sɔŋ ŋa aŋ di-i ?
41006038	kɔ yif ŋa , Mɔlɔ təbo nə ba-a ? Kɔ kəli . Ma aŋ tara-e , aŋ pa , Tamath , yi ɛlop ŋarəŋ .
41006039	kɔ yamari ŋa kȧmȧ aŋ yɔ aŋfəm aŋ yirȧ rə ɛniŋki ka akereŋ kəŋeseŋ .
41006040	kaŋ yirȧ rə təkos rə tɛmɛ tɛmɛ yi rə təgba tərəŋ tɔfɔt təgba tərəŋ tɔfɔt .
41006041	Ma ɔ po gbasi tabo tamath yi ɛlop ŋarəŋ-e , ɔ lakthɛ ka Kuru , ɔ ruba , kɔ siməth tabo , ɔ sɔŋ ti aŋkarande tə kəbot rodi ka aŋfəm . Kɔ yerəs ɛlop ŋarəŋ ka ŋa bɛ .
41006042	Ka ŋa bɛ aŋ di , aŋ namra .
41006043	kaŋ lasər təbəlai tɔfɔt tərəŋ yi ɛbɛm ya tabo yi ɛlopȧŋ .
41006044	Ɔwa ŋa aŋa di tabo yi ɛlopȧŋ aŋ yi afəm aruni ɛwul tamath .
41006045	Ka ɔlɛmp wati ɔ yɔ aŋkarande ŋɔŋ aŋ bȧkȧ ka ȧŋbil kȧmȧ aŋ təmȧ kədi kəkɔ romɔri ro Bɛthsayda , ma kɔnɔ ɔ tiyȧ yɔ ȧruniya rə sakanɛ .
41006046	Ma ɔ po tiyȧ ŋa aŋ kɔnɛ-e , ɔ kɔnɛ ka kateŋ tə kəramnɛ .
41006047	Ma rȧfɔy rə bek-e , ȧŋbil aŋ yi ka kȧbȧŋ ratɔŋ , ɔwa kɔn son ɔ yi ro gbaŋ .
41006048	kɔ nənk kəpa aŋ sɔmpanɛ ɔthasər ka kəŋas-e , kotȧy-e aŋfef aŋ təmȧ ŋa rodi . Ɔwa ma rasɔk rə yema bek-e , ɔ der ro ŋaŋ , ɔ kɔth ka kȧbȧŋ rokɔm , ɔwa ɔ yema thas ŋa .
41006049	Kɛrɛ maŋ nənk ɔ kɔth ka kȧbȧŋ rokɔm-e , aŋ nanɛ kəpa amɔmpila wɔŋ , kaŋ sel ɛrɔŋ ,
41006050	ȧtesoma-e ŋa bɛ aŋ nənk kɔ ɔwa pə kɛtha ŋa . Ka ɔlɛmp wati ɔ fɔfȧnɛ ŋa , ɔ pa , Bȧk nu təbuth , minɛŋ ; te nu nesa .
41006051	kɔ wɔŋ ro ŋaŋ ro bil , ka aŋfef aŋ thɔfəla , kaŋ kabanɛ ɔthasər ,
41006052	kotȧy-e pə sɔk hɛ ŋa ta amisali ŋa tabo kɛrɛ a bȧkəs tabuth taŋ .
41006053	Maŋ po fəsi-e , aŋ bek ka aŋgbaŋ ro Kɛnɛsarɛt-e , kaŋ sɔ ro gbaŋ .
41006054	Kɛrɛ maŋ po wur ka ȧŋbil-e , ka ɔlɛmp wati aŋfəm aŋ tȧrȧ kɔ ,
41006055	kaŋ gbukɛ gbukɛ ka ɔdɛr wati bɛ-e , aŋ təp kəkera ŋaŋ aŋa tu ka tafənt taŋ ro aŋ təl kəpa ɔ yi .
41006056	Ɔwa dɛr o dɛr ro ɔ wɔŋ-e , rə təgbɔm-e , rə təpet-e , thalɔm ka aŋthɔf-e , aŋ bot aŋtui ka asoŋ , aŋ nɛmthɛnɛ kɔ kȧmȧ aŋ gbons gbo ɛlɛmpɛ ya aruma rɔŋ . Ɔwa ukin o kin ɔwe gboŋ kɔ ɔ sɔthɔ kəyeŋk mədɛr .
41007001	Ka aŋFarisi yi aŋkarmɔkɔ alɔm aŋa wur ro Yerusalɛm aŋ thoŋklanɛ dɛr rɔkin ka Yisɔsȧŋ ,
41007002	aŋ po nənk aŋkarande ŋɔŋ alɔm aŋ di ɛdi yaŋ kəte yak mȧta maŋ , aŋ thɛkɛ ŋa .
41007003	kotȧy-e aŋFarisi yi aŋYuda bɛ aŋ wop ɛmaŋ ya aŋbȧki , aŋ di hɛ thambe aŋ yak mȧta maŋ finɔ .
41007004	Ɔwa , maŋ wur ka ɔdɛr ɔthila-e , aŋ di hɛ thambe aŋ bukɔ , ɔwa mȧtȧy məgbathi məlɔm mə yi ama aŋ selɔ wop , mɔ kayakəs ɛpɔthi , ɛfȧt yi ɛyɛt ɛkɛm .
41007005	Ka aŋFarisi yi aŋkarmɔkɔ aŋ yif kɔ , To som aŋkarande a mu aŋ te tȧŋ makur ma aŋbȧki-e , kɛrɛ aŋ di ɛdi yaŋ yi məta mənɔkɔ-e ?
41007006	kɔ pa ro ŋaŋ , Ka tȧteŋ Isaya ɔ nȧbi ta na amunafaki ma ɔ gbal kəpa , Aŋfəm aŋe aŋ yikis mi yi tasəŋ taŋ , Kɛrɛ ɛmerȧ yaŋ ɛ bɔlȧnɛ mi ;
41007007	Kɛrɛ aŋ bȧtho mi kətiŋ , Maŋ thəksa mathəksa ma aŋyamari ŋa afəm .
41007008	Nə tey aŋyamari ŋa Kuru , nə wop makur ma afəm ɔbaki mədɛr .
41007009	kɔ pa ro ŋaŋ , Nə kasi aŋyamari ŋa Kuru kȧmȧ nə wop makur ma nu .
41007010	kotȧy-e Mosisȧŋ ɔ po pa , Yikis ɔkas ka mu yi ɔkara ka mu , dɛ yi , Kɔnɔ ɔwe mə fɔf ɔkas yi ɔkara ɔləs-e , ta ɔ fi rafi ,
41007011	kɛrɛ naŋ nə pa , Bepi wuni ɔ pa ka ɔkas kɔŋ thalɔm ka ɔkara kɔŋ , Arəka ra mi ara mə naŋfas mu-e rə yi Kɔrban , ( rə yi tə kəpa-e , Sɔnd ka Kuru )
41007012	ɔ ba hɛ sɔ tə kəyɔ koko ta ɔkas kɔŋ thalɔm ta ɔkara kɔŋ .
41007013	Nə dim ȧrim ra Kuru salata mȧkur ma nu ama nə po bot . Ɔwa tȧy təgbȧthi təwunɔŋ tə mə nə yɔ sɔ .
41007014	kɔ kȧl tela aŋfəm ro ŋɔŋ sɔ , ɔ pa ro ŋaŋ , Təla mi nu na bɛ , ɔwa ta pə sɔk nu .
41007015	Rəka o rəka rə yi hɛ ara yi rokaŋ ka wuni ara pə yi-e , bepi rə wɔŋ kɔ rokor-e , rə nɔkɔs kɔ ; kɛrɛ ɛyɛt ɛyɛ mə wur ka ɔwuni-e , yə yi ɛyɛ mə nɔkɔs kɔ .
41007016	Bepi wuni o wuni ɔ ba ɛləns-e , ta ɔ təl .
41007017	Ma ɔ wur ka aŋfəm-e , ɔ kɔnɛ ka ȧŋseth , aŋkarande ŋɔŋ aŋ yif kɔ ta aŋlomɔ .
41007018	kɔ pa ro ŋaŋ , Naŋ sɔ nə ba hɛ kəsɔthnɛ-i ? Nə tɛ hɛ kəpa rəka o rəka ara yi rokaŋ ka wuni rə gbəli hɛ nɔkɔs kɔ-i bepi rə wɔŋ kɔ rokor-i ?
41007019	Pəkasifɛ rə wɔŋ hɛ ka ȧŋmerȧ ŋɔŋ , kɛrɛ ka akor kɔŋ , ɔwa rə ləpsɔ wur kɔ . Ɔ pa ȧte tə kəfethər ɛyɛt ɛdi bɛ .
41007020	kɔ kȧl pa , Arəka ara mə wur ka wuni-e , rə mə nɔkɔs kɔ .
41007021	kotȧy-e , kəwur rokor-e , kəwur ka ɛmerȧ ya aŋfəm-e , ɛnanɛ ɛləs-o , kəba ɛpure-o , kȧrəp-o ,
41007022	tȧkey-o , afela ŋa yɛt ya wuni lɔm-o , məkar mələs-o , kȧtut-o , ɛyanfa-o , ɛfɔr ɛmara-o , tȧfɔf tələs-o , kȧbonɛ tȧy-o , yi ȧŋpənk-o ;
41007023	mȧtȧy mələs ame bɛ mə wur ka ȧŋmerȧ , ɔwa mȧ mə nɔkɔs wuni .
41007024	Kədarəŋ kati ɔ yokanɛ kɔ wur ri , ɔ kɔnɛ ka manəŋkəra ma ro Tair yi ro Sidon . Kɔ wɔŋ rə aseth , ɔ yema hɛ wuni o wuni ɔ tȧrȧ ti , kɛrɛ ɔ gbəli hɛ maŋknɛ .
41007025	kotȧy-e ka ɔlɛmp wati wuni bom ulɔm-e , ɔ ba wath bɛra ɔwe ba ukərəfi uləs , ma ɔ təl ta atɔŋ-e , ɔ der , ɔ fumpɔ ka ȧtȧtək tɔŋ .
41007026	Ɔwuni bom ɔwe ɔ yi uKrik , ȧŋbona ŋɔŋ ŋə yi uSairofinisiyan ; kɔ nɛmthɛnɛ Yisɔsȧŋ kȧmȧ ɔ wurɔ ɔkərəfi ka ɔwan kɔŋ ubɛra .
41007027	Kɛrɛ Yisɔsȧŋ ɔ pa ro ŋɔŋ , Ta aŋfɛth aŋ mɔtha ras namra , kotȧy-e pə lomp hɛ tə kəgbasi ɛdi ya aŋfɛth tə kəfaka ɛtən .
41007028	Ɔya ɔ wosa ɔ pa ro ŋɔŋ , Tȧteŋ Pa , kɛrɛ hali ras ɛtən ka aŋthebəl roratha aŋ di atɔmp ta aŋfɛth .
41007029	kɔ pa ka ɔya , Ta ȧte mə pa-e , kɔnɛ , ɔkərəfi ɔ po wur ka ɔwan ka mu ubɛra .
41007030	Ɔwa ma ɔ kȧl ka ȧŋseth ŋɔŋ , ɔ bəp ɔwath ɔ fənthȧ ro fənt , ɔkərəfi ɔ po wur kɔ .
41007031	Ma Yisɔsȧŋ ɔ wur ka ȧŋgbȧp ŋa ro Tair-e , ɔ thas ro Sidon tə kəkɔ ka kȧbȧŋ ka ro Kalili , ɔ gbəkinɛ manəŋkəra ma ro Dikapɔlis .
41007032	Ka a kȧrȧ kɔ ri wuni taŋa , ɔ kȧl ba təbɛthɛ ; ka aŋ nɛmthɛnɛ kɔ tə kədeŋ kɔ kȧta kɔŋ .
41007033	kɔ kera kɔ rayɛr kəwur ka ȧruniya datɔŋ , kɔ wɔŋȧ mȧsəl mɔŋ ka ɛləns yɔŋ , ɔ thuf , kɔ gboŋ ramer rɔŋ .
41007034	Ɔ kəli ka ȧkȧriyana , ɔ laŋ , ɔ pa ro ŋɔŋ , Ɛfatha , pə yi mɔ , Kanthɛ .
41007035	Ka ɛləns yɔŋ ɛ kanthɛ , ɔwa ramer rɔŋ rə səlɛ , kɔ fɔf gbəraŋ .
41007036	kɔ ma ŋa kȧmȧ aŋ te kanɛ ti wuni o wuni , kɛrɛ ma ɔ bȧr maŋ ŋa , ya aŋ bȧr taməs ti .
41007037	Aŋ kabanɛ ɔthasar aŋ pa , Ɔ pons mȧtȧy bɛ ɔfinɔ , ɔ yɔ hali aŋtȧŋȧ aŋ təl , ɔwa tabobo aŋ fɔf .
41008001	Ka mȧrey mati ma runiya rəbana rə yi sɔ-e , ɔwa aŋ te ba da rədi-e , Yisɔsȧŋ ɔ tela aŋkarande ŋɔŋ , ɔ pa ro ŋaŋ ,
41008002	I ba ȧney ta ȧruniya ȧtesoma-e aŋ yi thɔŋ yi minɛ ta mərey məsas , ɔwa aŋ ba hɛ da rədi .
41008003	Ɔwa bepi i ter ŋa aŋ kɔnɛ ka mayira maŋ yi dor-e , aŋ tə pika ro roŋ , ɔwa aŋlɔm aŋ wur ɔbɔli .
41008004	Ka aŋkarande ŋɔŋ aŋ pa , Reke sə gbəli sɔthɔ təbo təbeki tə kənȧmsir aŋfəm ka ɔdɛr ɔyeŋ ɔwe-e ?
41008005	kɔ yif ŋa , Mɔlɔ təbo nə ba-a ? kaŋ pa , Tȧmthədɛrəŋ .
41008006	kɔ yamari aŋfəm kȧmȧ aŋ yirȧ ro thɔf , kɔ gbasi tȧbo tȧmthədɛrəŋ , ɔwa ma ɔ po muti məmə-e , ɔ siməth ti , kɔ sɔŋ ti ka aŋkarande ŋɔŋ kȧmȧ aŋ botəs ti rodi ka ŋaŋ ; kaŋ botəs ti rodi ka aŋfəm .
41008007	Ɔwa aŋ ba ɛlop ɛthan . Ma ɔ po ruba ŋa-e , ɔ yamari kȧmȧ aŋ botəs aŋe sɔ rodi ka aŋfəm .
41008008	kaŋ di , aŋ namra ; kaŋ gbas ɛbɛm ɛyɛ tiyȧ təbəlai tȧmthədɛrəŋ .
41008009	Ɔwa aŋfəm aŋa po di-e aŋ yi ɛwul yanlɛ . Kɔ yɔ ŋa aŋ kɔnɛ .
41008010	Ka ɔlɛmp wati ɔ bȧkȧ ka ȧŋbil yi aŋkarande ŋɔŋ kaŋ der ka ɛgbap ya ro Dalmanutha .
41008011	Ka aŋFarisi aŋ der , aŋ təp kəyifȧnɛ kɔ , aŋ thɛns amisali kəwur ro ŋɔŋ kəwur ro riyana , aŋ gbɔns kɔ .
41008012	Ɔ laŋ ka ȧŋmerȧ ŋɔŋ ɔ pa , To som rȧkomra are rə thɛns amisali-e ? Tɛntɛnɛ i kanɛ nu , a ba hɛ kəsɔŋ amisali ka rȧkomra are .
41008013	kɔ tey ŋa ɔwa ɔ kȧl bȧkȧ ro bil ɔ fəsi romɔri .
41008014	kaŋ pənɛ tə kəkeranɛ təbo ; ɔwa aŋ ba hɛ pəthas kəbo kin gbɛt ro bil .
41008015	kɔ maŋ ŋa kȧmȧ aŋ botnɛ , ɔ pa , Pɛndaf nu ɛgbith ya aŋFarisi yi ɛgbith ya Hɛrɔd .
41008016	kaŋ fɔflanɛ , aŋ pa , Ma sə te ba kəbo , tesom .
41008017	Ma Yisɔsȧŋ ɔ sɔthnɛ ti-e , ɔ pa ro ŋaŋ , kɔyɛŋ mə nə fɔflanɛ-e ? Ȧtesoma-e nə ba hɛ kəbo-i ? Naŋ nə tha nənk hɛ-i , thalɔm nə tha sɔthnɛ hɛ-i ? Ɛmerȧ ɛ nu ɛ gbolŋanɛ-i ?
41008018	Ma nə ba ɛfɔr nə gbəli hɛ nəŋk-i ? Ma nə ba ɛləns nə gbəli hɛ təl-i ? Nə kala hɛ amera-i ?
41008019	Ma i siməth tabo tamath kətɔŋ ka ɛwul tamath-e , amɔlɔ təbəlai təlȧ ta ɛbɛm nə gbasi-a ? Aŋ pa ro ŋɔŋ , Tɔfɔt tərəŋ .
41008020	Ma i siməth tabo tȧmthədɛrəŋ kətɔŋ ka ɛwul yanlɛ-e , amɔlɔ təbəlai təlȧ ta ɛbɛm nə gbasi-a ? Aŋ pa ro ŋɔŋ , Tȧmthədɛrəŋ .
41008021	kɔ pa ro ŋaŋ , Pə tha sɔk hɛ nu-i ?
41008022	kaŋ bek ro Bɛthsayda . Kaŋ kȧrȧ ro ŋɔŋ ulaŋgba ufith , ɔwa aŋ nɛmthɛnɛ kɔ kȧmȧ ɔ gboŋ kɔ .
41008023	kɔ wop kȧta ka ɔwuni fith , ɔ wurɔ kɔ ro pet . Ma ɔ po thufər ɛfɔr yɔŋ-e , ɔ gboŋ kɔ mȧta mɔŋ , ɔ yif kɔ , Mə nənk rəka-i ?
41008024	kɔ lakthɛ , ɔ pa , I nənk afəm kɛrɛ aŋ yi mɔ yint , aŋ kɔth kɔth .
41008025	kɔ kȧl bot mȧta mɔŋ ka ɛfɔr yɔŋ , ka ɔlaŋgba ɔ kəli təŋ , ɔwa ɔ yeŋk , ɔ nənk ɛyɛt bɛ gbəraŋ .
41008026	kɔ ter kɔ ɔ kɔnɛ ro seth kɔŋ , ɔ pa , Te ras wɔŋ ro pet .
41008027	Ka Yisɔsȧŋ yi aŋkarande ŋɔŋ aŋ kɔ ka kȧpet ta ro Sisiriya Filipay ; ɔwa maŋ yi ro roŋ-e , ɔ yif aŋkarande ŋɔŋ , ɔ pa , Kanɛ aŋfəm aŋ pa minɛŋ i yi-e ?
41008028	kaŋ wosa aŋ pa , Yɔnȧŋ , ɔBaftays , alɔm aŋ pa , Ilayaŋ , kɛrɛ aŋlɔm aŋ pa ukin ka aŋnabi .
41008029	kɔ yif ŋa , Kɛrɛ naŋ-e , kanɛ nə pa minɛŋ i yi-e ? Ka Pitaŋ ɔ wosa ɔ pa , Munɔ mə yi ɔKrayst .
41008030	kɔ maŋ ŋa kȧmȧ aŋ te kanɛ wuni o wuni ta atɔŋ .
41008031	kɔ təp kəthəksa ŋa kəpa ɔ Wan ka wuni ɔ ba kənakasi mȧtȧy məgbathi ; aŋbȧki aŋ tə pɛnsa kɔ , yi aŋkərbomp ka aŋfode , yi aŋkarmɔkɔ sɔ , ɔwa aŋ tə dif kɔ , kədarəŋ ka mərey məsas ɔ tə kȧl yokanɛ .
41008032	Ɔ fɔf ȧŋpa aŋe gbafəth . Ka Pitaŋ ɔ gbipnɛ kɔ , ɔ təp kəŋȧl kɔ .
41008033	Kɛrɛ ma ɔ fəlɛ ka aŋkarande ŋɔŋ-e , ɔ ŋal Pitaŋ ɔ pa , Kɔnɛ rodarəŋ kȧmi Sethani ; kotȧy-e aŋnanɛ a mu aŋ yi hɛ aŋnanɛ ŋa Kuru , aŋ yi gbo aŋnanɛ ŋa wuni kəpet .
41008034	Ɔwa ma ɔ po tela ȧruniya yi aŋkarande ŋɔŋ-e , ɔ pa ro ŋaŋ , Bepi wuni o wuni ɔ yema tȧŋ mi-e , ta ɔ kasisnɛ , kȧmȧ ɔ gbasi akənt kɔŋ kəpəŋkinɛ , ɔ tȧŋ mi .
41008035	kotȧy-e wuni o wuni ɔwe yema kisis aŋesəm ŋɔŋ , ɔ tə dim ŋi , kɛrɛ wuni o wuni ɔwe mə dim aŋesəm ŋɔŋ salata mi yi salata ȧkɛra kəfinɔ ka Kuru-e , ɔ tə kisis ŋi .
41008036	To mə pə munafa wuni bepi ɔ sɔthɔ ȧdȧru bɛ-e , kɛrɛ ɔ dim aŋesəm ŋɔŋ-a ?
41008037	kotȧy-e ko wuni mɔ gbəli sɔŋ tə kəsiŋkar ta ȧŋesəm ŋɔŋ-a ?
41008038	Ȧtesoma-e wuni o wuni ɔwe mə lap mi yi ȧsim ta mi-e , ka rȧkomra rərəpi are yi ɛhakɛ ɛye-e ; ɔWan ka wuni ɔ tə lap kɔ sɔ , ka ȧŋlɔkɔ ma ɔ der ka aŋyiki ŋa ɔKas kɔŋ yi aŋmȧleka asəm .
41009001	kɔ pa ro ŋaŋ , Tə tɛntɛnɛ i kanɛ nu , alɔm aŋ təmȧ nɔ aŋa ba hɛ kəfi haŋ aŋ nənk rȧbȧy ra Kuru rə der yi afɔsɔ .
41009002	Kədarəŋ ka mərey tamthərukin-e , Yisɔsȧŋ ɔ kera Pitaŋ , Yeməsȧŋ yi Yɔnȧŋ , ɔ gbepa ŋa ka kəteŋ kəbɔli rəkɔm , ŋa son ; ka a siŋkar ader rɔŋ rodi ka ŋaŋ .
41009003	Ɛyɛt yɔŋ ɛlopra ɛ səkɛ ɛgbɛntha , ɛfera pər , ɔwa ɛ fera haŋ uyak ɔ yi hɛ nɔru ɔwe mə gbəli fethər yi yaŋ .
41009004	Ka Ilaya yi Mosisȧŋ aŋ tɔrinɛ ro ŋaŋ kaŋ fɔfȧnɛ Yisɔsȧŋ .
41009005	Ka Pitaŋ ɔ pa ka Yisɔs , Karmɔkɔ , ɔfinɔ ti ta kayi kȧsu nɔ . Ta sə bɛmpa ɛgbɔm ɛsas , ŋin ta ȧtȧ mu , ŋin ta Mosis ɔwa ŋin ta Ilaya .
41009006	Ȧtesoma-e ɔ tɛ hɛ ȧtȧ mɔ pa , kotȧy-e rənes rə wop ŋa .
41009007	Ka kərənt kəfera kə thorər ŋa , ka rim rə wur ka karənt kəferȧ-e , rə pa , Ɔwan kȧmi ubɔthər , kɔnɔ ɔwe ; təlȧ kɔ nu .
41009008	Ka ɔlɛmp wati , aŋ kəli kəli kɛrɛ aŋ nənk hɛ wuni thambe Yisɔs son yi ŋaŋ-əŋ .
41009009	Ɔwa mɔ mə aŋ thor kateŋ-e , Yisɔsȧŋ ɔ yamari ŋa kȧmȧ aŋ te tɔri wuni o wuni mȧtȧy ama aŋ po nənk haŋ ɔWan ka wuni ɔ kȧl yokanɛ kəwur ka aŋfi .
41009010	kaŋ bɛnɛ ȧŋpa aŋe , aŋ yifəthanɛ ko kȧyokanɛ ka aŋfi kə yi .
41009011	kaŋ yif kɔ , To som aŋkarmɔkɔ aŋ pa Ilayaŋ ɔ ba kəmɔtha der-e ?
41009012	kɔ wosa ɔ pa ro ŋaŋ , Ka təteŋ Ilayaŋ tɛntɛnɛ ɔ ba kəmɔtha der , kȧmȧ ɔ lompəs mȧtȧy bɛ . Ɔwa to som a gbal ta ɔWan ka wuni kəpa ɔ ba kənakasi mȧtȧy məgbathi , ɔwa a ba kəsay kɔ-e ?
41009013	Kɛrɛ i kanɛ nu kəpa , Ilaya ɔ po thɔŋ der , ɔwa aŋ po yɔ kɔ ȧtȧy bɛ ȧtȧ a bot kəpa a ba kəyɔ kɔ , mɔ mə a gbal ta atɔŋ .
41009014	Ma ɔ der ka aŋkarande ŋɔŋ-e , ɔ nənk ȧruniya rəbana rə gbətɔr ŋa , ɔwa aŋkarmɔkɔ aŋ thoŋkanɛ ŋa .
41009015	Ɔwa ka ɔlɛmp wati ma aŋfəm aŋ nənk kɔ-e , aŋ kabanɛ , aŋ kɔ kəgbukɛŋ , kaŋ kori kɔ .
41009016	kɔ yif ŋa , Ko tȧy tȧŋ mə nə yifəthanɛ-e ?
41009017	Ka ukin ka ȧruniya ɔ wosa ɔ pa , Karmɔkɔ i po kȧrȧ ɔwan kȧmi uruni ro mu , ɔ ba ukərəfi ubobo ,
41009018	ɔwa dɛr o dɛr ɔ wop kɔ-e , ɔ napanɛ kɔ ro thɔf ; ɔwa ɔ wur kəfoth , ɔ tɔmnɛ ɛsek yɔŋ , ɔ bȧkərȧnɛ santhȧni . I kanɛ aŋkarande a mu kȧmȧ aŋ wurɔ kɔ , kɛrɛ aŋ ba hɛ aŋfɔsɔ ŋati .
41009019	kɔ lasianɛ ŋa ɔ pa , O na rəkomra rəte ba kəlanɛ , mɔlɔ alɔkɔ mə i ba kəyi yi naŋ-a ? Mɔlɔ alɔkɔ mə i ba kəmuyu nu-a ? Kara ɔwath ro mi .
41009020	kaŋ kȧrȧ kɔ ro ŋɔŋ , ka ɔkərəfi-e , ma ɔ nənk Yisɔsȧŋ , ka ɔlɛmp wati ɔ sɔmpa ɔwath ɔthasər , ɔ fumpɔ ro thɔf , ɔ sapəthnɛ kɔ wur kəfoth .
41009021	kɔ yif ɔkas kɔŋ , To pə won thɔŋ-e , kȧbi ma ȧte mə tə yɔnɛ kɔ-e ? kɔ pa Kəbi ka rafɛth rɔŋ .
41009022	Ɛlɔkɔ ɛgbathi ɔ napanɛ kɔ ka anȧnt yi ka ȧmȧnt tə kədif kɔ , kɛrɛ bepi mə gbəli yɔ tȧy o tai-e , ba su ȧney , mar su .
41009023	Ka Yisɔsȧŋ ɔ pa , Bepi mə gbəli lanɛ-e , tȧy o tȧy bɛ tə gbəli yi ka ɔwe mə lanɛ .
41009024	Ka ɔlɛmp wati ɔkas ka ɔwath ɔ pa yi mantər , Mariki i lanɛ ; mar kate lanɛ kȧmi .
41009025	Ma Yisɔsȧŋ ɔ nənk kəpa ȧruniya rə der kəgbukɛ dɛr rɔkin-e , ɔ ŋal ɔkərəfi uləs , ɔ pa ro ŋɔŋ Munɔ ukərəfi ubobo yi utaŋa , i yamari mu , wur ro ŋɔŋ , ɔwa te sɔ wɔŋ kɔ .
41009026	Ka ɔkərəfi ɔ woŋa , ɔ sɔmpa kɔ ɔthasər , kɔ wur kɔ . Ɔwath ɔ yi mɔ ɔ po fi , ɔwa afəm agbȧthi aŋ pa kəpa ɔ po fi .
41009027	Kɛrɛ Yisɔsȧŋ ɔ wop kȧta kɔŋ , ɔ ŋata kɔ , kɔ təmȧ .
41009028	Ma ɔ wɔŋ ro seth-e , aŋkarande ŋɔŋ aŋ yif kɔ sɔy , To som saŋ sə te gbəli wurɔ kɔ-e ?
41009029	kɔ pa ro ŋaŋ , Katəp ake kə gbəli hɛ wur , thambe rə kəramnɛ yi kəwop asum .
41009030	kaŋ wur ri , aŋ gbəkinɛ ro Kalili . Ɔwa ɔ yema hɛ wuni o wuni ɔ tȧrȧ ti .
41009031	Pəkasifɛ ɔ thəksa aŋkarande ŋɔŋ , ɔ pa ro ŋaŋ , A tə lȧnki ɔWan ka wuni ka mȧta ma aŋfəm , ka aŋ tə dif kɔ ; bepi a po dif kɔ-e , kədarəŋ ka mərey məsas ɔ tə kȧl yokanɛ .
41009032	Kɛrɛ ȧŋpa aŋ sɔk hɛ ŋa , ɔwa aŋ nesa tə kəyif kɔ .
41009033	Kɔ der ro Kepaniyɔm ; ɔwa ma ɔ yi ro seth-e , ɔ yif ŋa , Ko tȧy tȧŋ mə nə bɔ thoŋka ro roŋ-e ?
41009034	Kɛrɛ aŋ taŋk thəm , ȧtesoma-e aŋ thonkas ro roŋ ta ɔwe mə yi ubana kətɔŋ ka ŋaŋ .
41009035	kɔ yirȧ ɔ tela aŋtɔfɔt ŋarəŋ , kɔ pa ro ŋaŋ , Bepi wuni o wuni ɔ yema yi utɔtɔkɔ-e , ɔ ba kəyi ɔləpsɔ bɛ , ɔwa yi ȧŋbɔy ŋa bɛ .
41009036	kɔ gbasi uwath fɛth-e , ɔ təmər kɔ kətɔŋ ka ŋaŋ . Ma ɔ manthlanɛ kɔ-e , ɔ pa ro ŋaŋ ,
41009037	Wuni o wuni ɔwe mə malanɛ ukin ka aŋfɛth mɔ ɔwe ka ȧŋes a mi-e , minɛ ɔ malanɛ ; ɔwa wuni o wuni ɔwe mə malanɛ mi , min thahɔ ɔ malanɛ , kɛrɛ ɔwe som mi-e .
41009038	Yɔnȧŋ ɔ pa ro ŋɔŋ , Karmɔkɔ , sə nənk wuni kin ɔ wurɔ akərəfi ka ȧŋes a mu , ka sə gbiŋa kɔ ti pəkasifɛ ɔ tȧŋ hɛ su .
41009039	Kɛrɛ Yisɔsȧŋ ɔ pa , Te nu gbiŋa kɔ , kotȧy-e wuni o wuni ɔ gbəli hɛ yɔ məyɔs məbana ka ȧŋes a mi ɔwe mə kȧl sɔ fɔf mi ɔləs .
41009040	Ȧtesoma-e ɔwe te ŋamnɛ su ɔ yi ta ȧtȧ su .
41009041	Wuni o wuni ɔwe mə sɔŋ nu mȧnt rə apɔthi tə kəmun ka ȧŋes a mi pəkasifɛ nə yi aŋa Kraist-e , tɛntɛnɛ i kanɛ nu ȧŋrȧm ŋɔŋ aŋ ba hɛ kədinɛ .
41009042	Ɔwa wuni o wuni ɔwe mə yɔ aŋgbət gbət aŋe aŋa lanɛ mi aŋ pənthbəla-e , pə tə yi kɔ ɔfisa bepi a gbak kɔ ȧsar ȧgbɔlȧ ka kalim kɔŋ , a fitha kɔ ro baŋ .
41009043	Ɔwa bepi kȧta ka mu kə yɔ mu mə pənthbəla-e , gbək ki , pə tə yi mu fisa tə kəwɔŋ ka aŋesəm thəbana ulopanɛ , pəthasi kəba məta mȧrəŋ , ɔwa a fitha mu ro yahanama , ka anant ana te dimsɛ .
41009044	ro ɛbiloŋ yaŋ aŋ te fi , ɔwa anant nə dimsi hɛ .
41009045	Bepi akatək ka mu kə yɔ mu mə pənthbəla-e , gbək ki , pə tə yi mu fisa tə kəwɔŋ ka aŋesəm thəbana mun tətkɛ , pəthasi kəba tatək tərəŋ , ɔwa a fitha mu ro yahanama ka anant ana te dimsɛ ,
41009046	ro ɛbiloŋ yaŋ aŋ te fi , ɔwa anant nə dimsɛ hɛ .
41009047	Ɔwa bepi rafɔr ra mu rə yɔ mu mə pənthbəla-e , kothi ri ; pə tə yi mu fisa bepi mə wɔŋ ka rȧbȧy ra Kuru yi rəfɔr rin-e , pəthasi kəba ɛfɔr yɛrəŋ , ɔwa a fitha mu ka anant na ro yahanama ,
41009048	ro ɛbiloŋ yaŋ aŋ te fi , ɔwa anant nə dimsɛ hɛ .
41009049	kotȧy-e , wuni o wuni a tə mɛm kɔ yi nȧnt , sathka o sathka-e , a tə bɔthəs ti yi mɛr .
41009050	Amɛr mə finɔ , kɛrɛ bepi mə rant-e , ko rəka rə mə bɔthəs ma-e ? Nia gbeŋ nə ba kəyi mɛr ka ɛyɛthɛ nu , ɔwa yirȧ yi məthɔfəl ukin yi ulɔm .
41010001	kɔ wur ri-e , ɔ der ka manəŋkəra ma ro Yudia ro Yɔrdan mɔri . Ka afəm agbȧthi aŋ thoŋklanɛ ro ŋɔŋ sɔ , kɔ thəksa ŋa mɔ mɔ la yɔ .
41010002	Ka aŋFarisi aŋ der ro ŋɔŋ , aŋ yif kɔ rə athɛnsanɛ , Pə yi ti ɔlompi ta wan duni tə kəter ɔrani kɔŋ-i ?
41010003	kɔ gbaki ɔ pa ro ŋaŋ , To Mosisȧŋ ɔ yamari nu-e ?
41010004	kaŋ pa , Mosisȧŋ ɔ tɔri tə kəgbal areka ŋa kəsakanɛ , ɔwa tə kəter kɔ kɔnɛ .
41010005	Ka Yisɔsȧŋ ɔ pa ro ŋaŋ , Ta kabak ka nu ɛmerȧ tə ɔ gbala nu aŋyamari aŋe .
41010006	Kɛrɛ kȧbi ka ɔtəpɛr wa ȧdȧru-e Kurɔŋ ɔ bɛmpa ŋa , uruni yi ubɛra .
41010007	Ka ȧŋsabu aŋe , wan duni ɔ tə tey ɔkas kɔŋ yi ɔkara kɔŋ , ɔ tə gbapsa ɔrani kɔŋ ;
41010008	ɔwa ŋa ŋarəŋȧŋ aŋ tə səkɛ mədɛr min .
41010009	Tiyȧŋ ara Kurɔŋ ɔ pant dɛr rɔkin , ta wuni ɔ te ri gbaski .
41010010	Maŋ wɔŋ ro seth-e , aŋkarande ŋɔŋ aŋ yif kɔ ta ȧŋpa aŋe .
41010011	kɔ pa ro ŋaŋ , Wuni o wuni ɔwe ter ɔrani kɔŋ , ɔ nȧntȧ ulɔm-e , ɔ yɔ kərəp , ɔ pɔnthnɛ ɔrani kɔŋ .
41010012	Bepi wuni bom ɔ ter ɔwos kɔŋ-e , ɔ balȧ rə ulɔm-e , ɔ yɔ kərəp .
41010013	kaŋ kȧrȧ afɛth agbət ro ŋɔŋ , kȧmȧ ɔ gboŋ ŋa , kɛrɛ aŋkarande ŋɔŋ aŋ ŋal ŋa .
41010014	Kɛrɛ ma Yisɔsȧŋ ɔ nənk ti-e , ɔ bansȧ , ɔ pa ro ŋaŋ , Ter aŋfɛth agbət kȧmȧ aŋ der ro mi ; te nu bɛnt ŋa , ȧtesoma-e , ka awunɔŋ rȧbȧy ra Kuru rə yi .
41010015	Tɛntɛnɛ i kanɛ nu , Wuni o wuni ɔwe mə te malanɛ rȧbȧy ra Kuru mɔ uwath-e , ɔgbəli hɛ wɔŋ ri .
41010016	kɔ mampəlanɛ ŋa , ɔ ruba ŋa ukin kin , kɔ reŋ ŋa mȧta mɔŋ .
41010017	Ma ɔ wur tə kəkɔ ka ȧŋbiyas ŋɔŋ-e , wuni kin ɔ der ro ŋɔŋ kəgbukɛŋ , ɔ sɔ təwu , ɔ yif kɔ , Karmɔkɔ ufinɔ , to mə i yɔ kȧmȧ i sɔthɔ aŋesəm thəbana-e ?
41010018	Ka Yisɔsȧŋ ɔ pa ro ŋɔŋ , kɔyɛŋ mə bont mi ufinɔ-e ? Wuni o wuni ɔ yi hɛ ufinɔ thambe ukin gbɛt , kɔnɔ yi Kurɔŋ .
41010019	Mə tȧrȧ ɛthɔ , Te yɔ kərəp , te dif wuni , te keya , te sɔŋ məseri ma rəyem , te tɔns wuni , yikis ɔkas ka mu yi ɔkara ka mu .
41010020	kɔ pa , Karmɔkɔ , mȧtȧy ame bɛ i po wop kȧbi ka rafɛth ra mi .
41010021	Ma Yisɔsȧŋ ɔ kəli kɔ-e , ɔ bɔthər kɔ-e , kɔ pa ro ŋɔŋ , Tȧy tin tə mə paŋ ; kɔnɛ , thila rəka o rəka ara mə ba , mə sɔŋ ka ȧŋmɔnɛ , ɔwa mə tə ba kɛŋ ro riyana ; ɔwa der , tȧŋ mi .
41010022	Ma ɔ po təl mapa ame-e , ɔ saŋ amɔl , ɔ kɔnɛ yi ɔnɔsinɛ , kotȧy-e wuni wɔŋ ɔwe ba kɛŋ kəbana .
41010023	Ka Yisɔsȧŋ ɔ kəli kəli , ɔ pa ka aŋkarande ŋɔŋ , Ɔbaki ta ȧtȧ ŋaŋ aŋa ba rəyola tə kəwɔŋ ka rȧbȧy ra Kuru !
41010024	Ka aŋkarande aŋ kabanɛ ȧsim tɔŋ . Ka Yisɔsȧŋ ɔ pa ro ŋaŋ , Awuth , ɔbaki ka ŋaŋ aŋa ba rəyola tə kəwɔŋ ka rȧbȧy ra Kuru !
41010025	Ɔyay ta ȧyɔkmɛ tə kəsɔnthɔs rafɔr ra asɛni , pəthasi ta wuni yola tə kəwɔŋ ka rȧbȧy ra Kuru !
41010026	kaŋ kabanɛ ɔthasər , aŋ pa ro ŋɔŋ , Kanɛ thɔŋ mə gbəli kisi-e ?
41010027	Ma Yisɔsȧŋ ɔ kəli ŋa ɔ pa , Ka aŋfəm pə fɔyɛ tȧy , kɛrɛ pə tui hɛ tȧy ta Kuru , kotȧy-e Kurɔŋ ɔ gbəli yɔ tȧy o tȧy .
41010028	Pitaŋ ɔ təp kəpa ro ŋɔŋ , Saŋ sə po tey bɛ , ɔwa sə po tȧŋ mu .
41010029	Yisɔsȧŋ ɔ pa , Tɛntɛnɛ i kanɛ nu , Wuni o wuni ɔ yi hɛ ɔwe po tey mayira mɔŋ-o , awɔnt ŋɔŋ aruni-o , awɔnt ŋɔŋ abɛra-o , ɔkas kɔŋ-o , ɔkara kɔŋ-o , ɔrani kɔŋ-o , awuth ŋɔŋ-o , yi tȧkay tɔŋ-o , salata mi , yi ȧkɛra kəfinɔ ka Kuru ,
41010030	kɛrɛ ɔ tə sɔthɔ ka koko bɛ kɛmɛ kin kin ka ȧŋlɔkɔ aŋe , ɛseth-o , awɔnt aruni-o , awɔnt abɛra-o , akara-o , awuth-o , yi təkai , yi ɛsɔmpanɛ ; yi aŋesəm thəbana ka ȧdȧru ara mə der-e .
41010031	Kɛrɛ agbȧthi aŋa yi aŋtɔtɔkɔ aŋ tə yi aləpsɔ , ɔwa aŋləpsɔ aŋ tə yi ȧtɔtɔkɔ .
41010032	Maŋ yi ro roŋ kəkɔ ro Yerusalɛm-e , Yisɔsȧŋ ɔ təmȧ ŋa kədi ; kaŋ kabanɛ , ɔwa aŋa tȧŋ kɔ aŋ wɔŋ rənes . Kɔ gbasi sɔ aŋtɔfɔt ŋarəŋ , kɔ təp kəkanɛ ŋa mȧtȧy ama ba kəbəp kɔ ,
41010033	ɔ pa , Kəli , sə kɔ ro Yerusalɛm , ɔwa ɔWan ka wuni , a tə lȧnki kɔ ka aŋfode abana yi aŋkarmɔkɔ ; aŋ tə sɔŋ kɔ mətheri tə kəfi , ɔwa aŋ tə lȧnki kɔ ka tȧbona təlɔm .
41010034	Ɔwa aŋ tə sel kɔ , aŋ tə sapəth kɔ , aŋ tə thufər kɔ , ɔwa aŋ tə dif kɔ . Kɛrɛ kədarəŋ ka mərey məsas ɔ tə kȧl yokanɛ ka rafi .
41010035	Ka Yeməsȧŋ yi Yɔnȧŋ , aŋwuth ŋa Sɛbidi , aŋ der ro ŋɔŋ , aŋ pa , Karmɔkɔ , sə yema mə yɔna su tȧy o tȧy ȧte sə yif mu .
41010036	kɔ pa ro ŋaŋ , Ko nə yema i yɔna nu-e ?
41010037	kaŋ pa ro ŋɔŋ , Yɔ su sə yirȧ , ukin ka kȧta ka mu kədiɔ , ɔwa ulɔm ka kȧta ka mu kəmɛrɔ ka aŋyiki a mu .
41010038	Kɛrɛ Yisɔsȧŋ ɔ pa ro ŋaŋ , Nə tɛ hɛ ȧte mə nə yif . Nə gbəli mun ka ampɔthi aŋa mə i muna-i ? Thalɔm tə kəbaptais nu yi ȧŋbaftisəm aŋa a baftaysȧ mi-i ?
41010039	kaŋ pa ro ŋɔŋ , Sə gbəli . Ka Yisɔsȧŋ ɔ pa ro ŋaŋ , Tɛntɛnɛ nə tə mun ka ampɔthi aŋa mə i muna ; ɔwa yi ȧŋbaftisəm aŋa a baftaysȧ mi-e a tə baftaysȧ nu ŋi .
41010040	Kɛrɛ tə kəyira ka kȧta kȧmi kədiɔ , thalɔm ka kȧta kȧmi kəmɛrɔ-e , tȧy ta mi thahɔ tə kəsɔŋ , kɛrɛ tə yi ta ȧtȧ ŋaŋ aŋa a bɛnɛnɛ ti .
41010041	Ma aŋtɔfɔt aŋ təl ti-e , aŋ wɔŋ kəbansa ta Yeməsȧŋ yi Yɔnȧŋ .
41010042	Ka Yisɔsȧŋ ɔ tela ŋa ro ŋɔŋ , ɔ pa , Nə tȧrȧ kəpa aŋa a bot tə kəgbəka tȧbona təlɔm , aŋ gbəka ŋa rə afɔsɔ , ɔwa aŋfəm abana aŋ yɔ ŋa kȧmȧ aŋ tȧrȧ aŋfɔsɔ ŋaŋ ;
41010043	kɛrɛ pə yi hɛ yi kətɔŋ ka nu . Wuni o wuni ɔwe yi ubana kətɔŋ ka nu , ɔ tə yi ȧŋbɔy a nu ,
41010044	ɔwa wuni o wuni ɔwe yema yi utɔtɔkɔ kətɔŋ ka nu , ɔ tə yi ȧbɔy a nu bɛ .
41010045	Ȧtesoma-e ɔWan ka wuni ɔ der hɛ kȧmȧ a yɔna kɔ , ɔ der tə kəyɔna , ɔwa tə kəsɔŋ aŋesəm ŋɔŋ tə kəbani afəm agbȧthi .
41010046	kaŋ der ro Yɛriko . Ɔwa ma ɔ wur ro Yɛriko yi aŋkarande ŋɔŋ yi ȧruniya rəbana , Bartimiyɔsȧŋ , ɔwan ka Timiyɔs , uthola ufith , ɔ yirȧ ro roŋ dayɛr .
41010047	Ɔwa ma ɔ təl kəpa Yisɔsȧŋ ɔwe ro Nasarɛth kɔnɔŋ , ɔ təp kəsel ɛrɔŋ , ɔ pa , Yisɔs , munɔ ɔwan ka Debid , ba mi aney .
41010048	Ɔwa agbath aŋ ŋal kɔ kȧmȧ ɔ taŋk , kɛrɛ ɔ bȧr gbo sel ɛrɔŋ , Munɔ ɔwan ka Debid , ba mi ȧney .
41010049	Ka Yisɔsȧŋ ɔ təmȧ , ɔ yamari kȧmȧ aŋ tela kɔ . Kaŋ tela ɔwuni ufith , aŋ pa ro ŋɔŋ , Bȧk kəbuth , yokanɛ , ɔ tela mu .
41010050	kɔ fitha aruma rɔŋ , ɔ yokanɛ , ɔ der ka Yisɔs .
41010051	Yisɔsȧŋ ɔ yif kɔ , Ko mə yema i yɔna mu-e ? Ka ɔwuni ufith ɔ pa , Karmɔkɔ , ta i sɔthɔ kakəli kȧmi .
41010052	Ka Yisɔsȧŋ ɔ pa ro ŋɔŋ , Kɔnɛ , kȧlanɛ ka mu kə po mu yenkəs . Ka ɔlɛmp wati ɔ sɔthɔ kakəli kɔŋ , kɔ tȧŋ Yisɔsȧŋ ro roŋ .
41011001	Maŋ fatər ro Yerusalɛm yi ro Bɛthfeki yi ro Bɛthani , ka kateŋ ka Ɔlif-e , ɔ som aŋkarande ŋɔŋ ŋarəŋ ,
41011002	ɔ pa ro ŋaŋ , Kɔnɛ nu ka kȧpet ȧke lomanɛ , ɔwa ma nə wɔŋ ri-e , nə tə bəp ri asofali ufɛth ukotər , ɔwe wuni o wuni ɔ te tha rensa . Səli kɔ nu kȧmȧ nə kȧrȧ kɔ nɔ .
41011003	Bepi wuni o wuni ɔ pa ro nu , To som nə yɔ ȧte-e ? Pa nu , ƆMariki kɔnɔ yema kɔ kɛrɛ ɔ tə kȧl somra kɔ nɔ .
41011004	kaŋ kɔnɛ aŋ bəp aŋsofali ufɛth ukotər ka kadare rokaŋ , kaŋ səli kɔ .
41011005	Ka alɔm aŋa təmȧ ri-e aŋ pa ro ŋaŋ , Ko mə nə yɔ-e ma nə səli aŋsofali ufɛth-e ?
41011006	kaŋ lasianɛ ŋa mɔ mə Yisɔs ɔ pa ; kaŋ ter ŋa aŋ kɔnɛ .
41011007	kaŋ kȧrȧ aŋsofali ufɛth ka Yisɔsȧŋ , kaŋ reŋ kɔ ȧsuma taŋ ; ka Yisɔsȧŋ ɔ rensa kɔ .
41011008	Ɔwa afəm agbȧthi aŋ rens ȧsuma taŋ ro roŋ , aŋlɔm-e məra ama aŋ gbəkəs ro kanth .
41011009	Ɔwa ŋaŋ aŋa təmȧ rodi yi ŋaŋ aŋa tȧŋ aŋ sɔŋkɔ , Hosana , uruba wɔŋ ɔwe mə der ka ȧŋes ŋa ɔMarki ;
41011010	aruba aŋ yi ka rȧbȧy ara mə derȧŋ , rȧbȧy ra ɔkas kȧsu Debidȧŋ . Hosana rokɔm kɔm .
41011011	kɔ wɔŋ ro Yerusalɛm ka ȧŋseth ŋa Kuru . Ma ɔ po kəli kəli ɛyɛt bɛ-e , rȧfɔy rə bek , kɔ wur ɔ kɔnɛ ro Bɛthani yi aŋkarande ŋɔŋ .
41011012	Ka rəbəth rəlɔm maŋ wur ro Bɛthani-e , dor rə wop kɔ .
41011013	Ma ɔ nənk aŋənt ŋa agbɔnɔ ɔbɔli poŋ , aŋ ba ɛbɔpər , ɔ kɔ kəli bepi ɔ gbəli bəp ri rəka ; kɛrɛ ma ɔ bek ri-e , ɔ bəp hɛ rəka o rəka thambe ɛbɔpər . Ȧtesoma-e , ȧŋlɔkɔ ŋa məgbɔnɔ me thahɔ .
41011014	kɔ pa ka aŋənt , Wuni o wuni ɔ di hɛ sɔ məkomi ma mu kətəp ka ȧŋlɔkɔ aŋe haŋ thȧnkȧŋ thəbana . Ka aŋkarande ŋɔŋ aŋ təl ti .
41011015	kaŋ bek ro Yerusalɛm , kɔ wɔŋ ka ȧŋseth ŋa Kuru , ɔ təp kəwura wurɔ ŋaŋ aŋa thila yi aŋa wai ka ȧŋseth ŋa Kuru , kɔ thuŋkli thuŋkli ɛthebəl ya aŋa siŋkar ɛkala , yi ɔyira wa aŋa thila təpərəm .
41011016	Ɔwa ɔ selɔ hɛ wuni o wuni ɔ kera rəka ka ȧŋseth ŋa Kuru .
41011017	kɔ thəksa ŋa , ɔ pa , A gbal hɛ kəpa , Ȧŋseth a mi-e a ba kəbont ŋi ȧŋseth ŋa kəramnɛ ta tȧbona bɛ-i ? Kɛrɛ naŋ nə po səki ŋi kəyaŋka ka akey .
41011018	Ɔwa aŋkərbomp kətɔŋ ka aŋfode yi aŋkarmɔkɔ aŋ təl , kaŋ thɛns roŋ tə kədif kɔ , ȧtesoma-e aŋ nesa kɔ pəkasifɛ aŋfəm bɛ aŋ kabanɛ mathəksa mɔŋ .
41011019	Ɔwa rəfɔi o rəfɔi ɔ wur ka kȧpet .
41011020	Maŋ thas rəbəth rəlɔm-e , aŋ nənk kəpa aŋənt ŋa aŋgbɔnɔ aŋ po wos kətəp ka ɛthəŋk .
41011021	Ma Pitaŋ ɔ kȧl nanɛ ti-e , ɔ pa ro ŋɔŋ , Karmɔkɔ , kəli aŋənt ŋa aŋgbɔnɔ aŋa mə raŋka aŋ po wela .
41011022	Ka Yisɔsȧŋ ɔ pa ro ŋaŋ , Ba nu kȧlanɛ ka Kuru .
41011023	Tə tɛntɛnɛ i kanɛ nu , Wuni o wuni ɔwe mə pa ka kateŋ ake , Yokanɛ , mə fithanɛ ro baŋ , kəte ba asikɛ ka ȧŋmerȧ ŋɔŋ , kɛrɛ ɔ lanɛ kəpa ȧte ɔ pa tə tə yi-e , ɔ tə sɔthɔ ti .
41011024	Tiyȧŋ i kanɛ nu , mȧtȧy bɛ nə yif rə kəramnɛ , bepi nə lanɛ kəpa nə sɔthɔ ma-e , ɔwa nə tə ba ma .
41011025	Ɔwa alɔkɔ o lɔkɔ bɛ nə təmȧ rə kəramnɛ-e , bepi nə ba tȧy o tȧy yi wuni , tera kɔ ; kȧmȧ ɔKas ɔwe yi ro riyana ɔ tera nu mȧyɔs ma nu mələs .
41011026	Kɛrɛ bepi nə tera hɛ , ɔKas ka nu ɔwe yi ro riana-e , ɔ tera hɛ nu mən .
41011027	kaŋ bek ro Yerusalɛm ; ɔwa ma ɔ bɔ kɔth ka ȧŋseth ŋa Kuru-e , aŋkərbomp kətɔŋ ka aŋfode-e , aŋkarmɔkɔ yi aŋbȧki-e , aŋ der ro ŋɔŋ ;
41011028	kaŋ pa ro ŋɔŋ , Ko afɔsɔ ŋaŋ mə yɔna mȧtȧy ame-e ? Kanɛ sɔŋ mu aŋfɔsɔ tə kəyɔ ȧtȧy ȧte-e ?
41011029	Ka Yisɔsȧŋ ɔ lasianɛ ŋa , ɔ pa , I ti yif nu tȧy tin , ɔwa gbakia mi nu , kȧmȧ i tɔri nu aŋfɔsɔ mə i təp i yɔna mȧtȧy ame .
41011030	Ȧŋbaftisəm ŋa Yɔn-e , reke aŋ wur-e ? Ro riyana , thalɔm ka afəm a kəpet-e ? Gbakɛ mi nu .
41011031	kaŋ fɔflanɛ kətɔŋ ka ŋaŋ , aŋ pa , Bepi sə pa aŋ wur ro riana-e , ɔ tə pa , kɔyɛŋ tɛnɛ nə te lanɛ kɔ-a ?
41011032	Kɛrɛ bepi sə pa aŋ wur ka afəm-e aŋ nesa aŋfəm ; kotȧy-e ka təteŋ aŋfəm aŋ kəli Yɔnȧŋ mɔ unabi .
41011033	kaŋ wosa aŋ pa , Sə tɛ hɛ . Ka Yisɔsȧŋ ɔ pa ro ŋaŋ , Minɛ sɔ i tɔri hɛ nu aŋfɔsɔ mə i təp kəyɔna mȧtȧy ame .
41012001	kɔ təp kəfɔfanɛ ŋa rə ɛlomɔ . Uthem ukin ɔ tɛp kɔr ka yɛt ɛgbam , ɔ gbətɔr ki ȧkunk , ɔ bɛmpa dɛr ɔwɛkəs , ɔ raf ri aseth abɔli rəkɔm , kɔ sɔŋ ki rə abȧf , kɔ kɔnɛ rə athɔf alɔm .
41012002	Ka ȧŋlɔkɔ ŋa mȧkomi kəbȧk , ɔ som ȧbɔy ka aŋbȧf kȧmȧ ɔ sɔthɔ məkomi məlɔm ka aŋbȧf .
41012003	kaŋ gbasi kɔ , aŋ sapəth kɔ aŋ ter kɔ ɔ kɔnɛ ɔ ba hɛ koko .
41012004	kɔ kȧl somər ŋa ȧbɔy ulɔm ; ɔwa kɔnɔ , aŋ yɔ kɔ ɔbaŋ ro bomp , kaŋ pinthanɛ kɔ ɔləs .
41012005	kɔ kȧl som ulɔm , ɔwa kɔnɔ aŋ dif , yi agbȧthi sɔ , aŋ sapəth alɔm , aŋ dif alɔm .
41012006	Halisa , ɔ ba ras ɔwan kɔŋ uruni ukin ubɔthər . Kɔnɔ ɔ ləpsɔ som ro ŋaŋ , ɔ pa , Aŋ tə tȧrȧ ɔwan kȧmi rəka .
41012007	Kɛrɛ aŋbȧf ŋati aŋ fɔf kətɔŋ ka ŋaŋ , aŋ pa , Ɔbaki kɔnɔ ɔwe , der maŋ dif kɔ nu , ɔwa akɛŋ kə tə yi ȧke su .
41012008	kaŋ gbasi kɔ , aŋ dif kɔ , kaŋ fitha kɔ kəwur ka akɔr ka ɛyɛt ɛgbam .
41012009	Tiyȧŋ , to ɔkas ka akɔr ka ɛyɛt ɛgbam mɔ yɔ-e ? Ɔ tə der dif aŋbȧf ɔ tə sɔŋ akɔr ka ɛyɛt ɛgbam ka afəm alɔm .
41012010	Nə la hɛ karaŋ mȧgbal ame-i ? Aŋsar aŋa aŋsȧl aŋ pɛnsa-e , Ŋi gbeŋ a kȧl səki ŋi rȧbomp ra ȧŋkoŋ ;
41012011	Aŋe aŋ wur ka ɔMarki , Ɔwa tȧy təkabanɛ tȧŋ ka ɛfɔr ɛ su .
41012012	kaŋ thɛns tə kəwop kɔ , kɛrɛ aŋ nesa aŋfəm , ȧtesoma-e aŋ tȧrȧ kəpa ɔ fɔf aŋlomɔ ta ȧtȧ ŋaŋ . Kaŋ tey kɔ , aŋ kɔnɛ .
41012013	kaŋ som ro ŋɔŋ aFaresi alɔm yi aHerodian alɔm , kȧmȧ aŋ gbipər kɔ naŋ ka mafɔf mɔŋ .
41012014	Maŋ bek-e , aŋ pa ro ŋɔŋ , Karmɔkɔ sə tȧrȧ kəpa munɔŋ mə yi təteŋ , mə nesa hɛ wuni o wuni , mə kəli hɛ wuni to ȧŋdɛr ŋɔŋ aŋ yi , mə thəksa aroŋ da Kuru ka tȧteŋ . Ɔlompi ti tə kəfaka Sisarȧŋ , thalɔm pə lomp hɛ-i ?
41012015	Sə sɔŋ-i , thalɔm sə te sɔŋ-i ? Kɛrɛ ma kɔnɔ ɔ tȧrȧ masɔth ma ŋaŋ-e , ɔ pa ro ŋaŋ , kɔyɛŋ mə nə gbɔns mi-e ? Kara mi akɔpər abana ŋin kȧmȧ i kəli ŋi .
41012016	kaŋ kȧrȧ ŋi . Kɔ pa ro ŋaŋ , Kanɛ ba mȧbȧlȧnɛ ame yi mȧgbal ame-e ? kaŋ pa ro ŋɔŋ , Sisar .
41012017	Ka Yisɔsȧŋ ɔ pa ro ŋaŋ , Sɔŋ Sisar ɛyɛt ɛyɛ yi ta Sisar , yi ka Kuru ɛyɛt ɛyɛ yi ta Kuru . Ka aŋ kabanɛ kɔ ɔthasər .
41012018	Ka aŋSadusi aŋa pa kȧyokanɛ ka aŋfi kə yi hɛ-e , aŋ der ro ŋɔŋ aŋ pa ,
41012019	Karmɔkɔ , Mosisȧŋ ɔ gbalər su , Bepi ɔwɔnt uruni ka wuni ɔ fi-e , ɔ tey urani , ɔ tey hɛ wan-e , kȧmȧ ɔwɔnt kɔŋ ɔ gbasi ɔrani kɔŋ , ɔ koməs awuth ta ɔwɔnt kɔŋ .
41012020	Awɔnt tȧmthədɛrəŋ aŋ la yi ri ; ɔtɔtɔkɔ ɔ gbasi urani , kɔ fi , ɔ tey hɛ awuth .
41012021	Ka ɔwe bekȧ ŋarəŋ ɔ gbasi kɔ , kɔ fi , ɔ tey hɛ awuth , ɔwa ɔwe bekȧ asas sɔ .
41012022	Ɔwa aŋtam-thədɛrəŋ bɛ aŋ gbasi kɔ kɛrɛ aŋ tey hɛ awuth , kaləpsɔ ka ɔbɔrkɔ ɔ fi sɔ .
41012023	Ka kȧyokanɛ ka aŋfi-e , ɔrani ka kanɛ mɔ yi-e , ma aŋtamthədɛrəŋ aŋ po nȧntȧ kɔ-e ?
41012024	Ka Yisɔsȧŋ ɔ pa ro ŋaŋ , Ta ȧŋsabu aŋe-e , ti tha nə yɛtha-i , ma nə te tȧrȧ mȧgbal , thalɔm aŋfɔsɔ ŋa Kuru-i ?
41012025	kotȧy-e maŋ po yokanɛ ka aŋfi-e , aŋ nȧntȧ hɛ , a baləs hɛ ŋa , aŋ tə yi gbo mɔ aŋmȧleka aŋa yi ro riyana .
41012026	Kɛrɛ salata aŋfi-e , kəpa aŋ tə kȧl yokanɛ ; nə tha la hɛ karaŋ ka ȧkȧfȧ ka Mosisȧŋ ka ɔdɛr rə a gbal ta aŋgbɔfɔŋ , ma Kurɔŋ ɔ pa ro ŋɔŋ hɔ , Minɛ yi ɔKuru ka Ebraham , ɔKuru ka Aysak yi ɔKuru ka Yekɔb-i ?
41012027	Ɔ yi hɛ ɔKuru ka aŋfi , ɔ yi ɔKuru ka aŋkəli . Nə yɛthȧ kəyɛtha kəbana .
41012028	Ukin ka aŋkarmɔkɔ ɔ der , kɔ təl maŋ yifəthanɛ-e , ɔwa ma ɔ tȧrȧ kəpa ɔ po gbakia ŋa finɔ-e , ɔ yif kɔ , Athɔ areke aŋ yi aŋtɔtɔkɔ ka ɛthɔ bɛ-e ?
41012029	Yisɔsȧŋ ɔ pa , Aŋtɔtɔkɔ aŋ yi , Təl O Isrɛl , ɔMarki ɔKuru kȧsu ɔ yi ɔMarki ukin gbo ;
41012030	ɔwa mə yi tə kəbatho ɔMarki ɔKuru ka mu yi aŋnanɛ a mu bɛ , yi aŋesəm a mu bɛ , yi ȧŋmerȧ a mu bɛ , yi aŋfɔsɔ a mu bɛ .
41012031	Aŋa bekȧ mȧrəŋ , ŋi aŋe ; mə yi tə kəbɔthər ɔfȧtȧnɛ ka mu mɔ mȧ mə bɔthərnɛ . Athɔ alɔm athasi ɛye aŋ yi hɛ .
41012032	Ka ɔkarmɔkɔ ɔ pa ro ŋɔŋ , Karmɔkɔ mə lɔm təteŋ kəpa ɔMarki ukin gbo ɔ yi , ulɔm ɔ yi hɛ sɔ pəthas kɔnɔŋ .
41012033	Ɔwa tə kəbɔthər kɔ yi ȧŋmerȧ bɛ , yi aŋnanɛ bɛ , yi aŋesəm bɛ , yi aŋfɔsɔ bɛ , yi tə kəbɔthər ɔfatanɛ kɔŋ mɔ mɔ bɔthərnɛ , pə thasi sathka təlolok təthɔi yi ɛsathka bɛ .
41012034	Ma Yisɔsȧŋ ɔ nənk kəpa ɔ gbaki yi kətemp-e kɔ pa ro ŋɔŋ , Mə bɔlȧnɛ hɛ rȧbȧy ra Kuru . Kədarəŋ kati wuni o wuni ɔ mintha hɛ sɔ yif kɔ tȧy o tȧy .
41012035	Ma Yisɔsȧŋ ɔ thəksa ka ȧŋseth ŋa Kuru-e , ɔ pa , kɔyɛŋ aŋkarmɔkɔ aŋ pa kəpa Kraystȧŋ ɔ yi ɔwan ka Debid-a ?
41012036	Debid kɔn kɔnɔnɛ ɔ pa ka ɔYina məsəm , ƆMariki ɔ pa ka ɔMarki kȧmi , Yirȧ ka kȧdiyɔ kȧmi Haŋ i səki aŋtheranɛ a mu agbeth ŋa ȧtȧtək ta mu .
41012037	Debidȧŋ kɔn kɔnɔnɛ ɔ bont kɔ Mariki ; to pə təp kɔnɔ ɔ gbəli yi ɔwan kɔŋ-e ? Ka ȧruniya rəbana rə təlȧ kɔ yi məbɔnɛ .
41012038	Ɔwa ka kathəksa kɔŋ ɔ pa , Pɛndaf nu aŋkarmɔkɔ aŋa bɔthər kəkɔth aŋ wɔŋ suma təbɔli , aŋa bɔthər kəkori ŋa ka ɔdɛr ɔthila ,
41012039	yi ɔyira ɔtɔtɔkɔ ka ɛseth ɛgbanɛ yi ɔdɛr ɔtɔtɔkɔ ka ɛmet .
41012040	Ŋaŋ aŋa mə ləsər ɛseth ya abora , ɔwa yi kəkɔnthɔsnɛ aŋ ramnɛ ɔwoni ; aŋe gbeŋ aŋ tə sɔthɔ kətiyafu kəbana .
41012041	kɔ yirȧ ɔ lomanɛ ro a bɛnɛ aŋkala , ɔwa agbȧthi aŋa yi ayola aŋ fak ɔgbȧthi .
41012042	Ka ubora umɔnɛ ɔ der , kɔ fak afadin .
41012043	kɔ tela aŋkarande ŋɔŋ , ɔ pa ro ŋaŋ , Tɛntɛnɛ i kanɛ nu kəpa , ɔbora ɔwe ɔ fak pəthasi ŋa bɛ aŋa fak ka ɔdɛr ro a bɛnɛ aŋkala ;
41012044	ȧtesoma-e ŋa bɛ aŋ sɔŋ ka kagbəli ka ŋaŋ kəbana , kɛrɛ ɔbora ka kapaŋ kɔŋ ɔ fak ɛyɛ ɔ ba bɛ , hali ara ɔ ba ta kadi kɔŋ .
41013001	Ɔwa ma ɔ wur ka ȧŋseth ŋa Kuru-e , ukin ka aŋkarande ŋɔŋ ɔ pa ro ŋɔŋ , Karmɔkɔ , kəli , ko məsar ɔwa ko ɛseth yeye !
41013002	Ka Yisɔs ɔ pa ro ŋɔŋ , Mə nənk ɛseth ɛbana ɛye-i ? A ba hɛ kəte yȧsar ŋin rokɔm ka alɔm aŋa mə a te fak .
41013003	Ma ɔ yirȧ ka kateŋ ka Ɔlif ɔ lomanɛ ȧŋseth ŋa Kuru , ka Pitaŋ , Yeməsȧŋ , Yɔnȧŋ yi Andrɔŋ aŋ yif kɔ sɔ-e ,
41013004	Kanɛ su ȧŋlɔkɔ mȧtȧy ame mə ba kəyi , ɔwa ko yi amisali aŋa mə yi bepi mȧtȧy ame mə yɔnɛ-e ?
41013005	Ka Yisɔsȧŋ ɔ təp kəpa ro ŋaŋ , Botnɛ nu rə ȧmerȧ kȧmȧ wuni o wuni ɔ te nu tɔns .
41013006	Agbathi aŋ tə der ka ȧŋes a mi , aŋ tə pa , Minɛ yi kɔnɔ ; ɔwa aŋ tə tɔns agbȧthi .
41013007	Ma nə təl ta səfa yi təgbuŋ ta səfa-e , te nu nesa . Mȧtȧy ame mə ba kəyɔnɛ , kɛrɛ ɔthalnɛ ɔ tha bek hɛ .
41013008	kotȧy-e abona aŋ tə fumpɔ abona , ɔwa rəbȧy rə tə fumpɔ rəbȧy ; kəyɛr ka ȧŋthɔf kə tə yi dɛr ɔgbȧthi . Dor rəbana rə tə yi . Mȧtȧy ame mə tə yi ɔtəpɛr wa kasɔmpanɛ .
41013009	Kɛrɛ botnɛ nu rə ȧmerȧ , ȧtesoma-e a tə lȧnki nu ka ɛbare ya rəbȧy ; a tə sapəth nu ka ɛseth ɛgbanɛ ; a tə kȧrȧ nu rodi ka aŋbȧy salata mi , tə kəseri ro ŋaŋ ta ȧtȧ mi .
41013010	Kɛrɛ a ba kəmɔtha taməs ȧkɛra kəfinɔ ka Kuru ka tȧbona bɛ yeŋka ɔthalnɛ ɔ bek .
41013011	Maŋ kera nu tə kəlaŋkli nu-e , te nu ba asoli ta ȧtȧ mə nə fɔf , kɛrɛ tȧy o tȧy ȧtȧ a sɔŋ nu ka ȧŋlɔkɔ ŋati-e , tə mə nə fɔf , kotȧy-e , pə yi hɛ naŋ nə mə fɔf , kɛrɛ ɔ Yina məsəm kɔnɔ mə fɔf .
41013012	Ɔwa uwɔnt ɔ tə lȧnki uwɔnt tə kəfi , ɔwa ɔkas ɔwan kɔŋ ; ɔwa aŋwuth aŋ tə fumpər aŋa koməs ŋa , aŋ tə yɔ a dif ŋa .
41013013	Aŋfəm bɛ aŋ tə gbɛŋa nu salata ȧŋes a mi ; kɛrɛ kɔnɔ ɔwe mə muyu haŋ ka ɔthalnɛ-e , mə kisi .
41013014	Kɛrɛ ma nə nənk ɔtheranɛ ka kədinɛ ta ɔwe ɔnȧbi Danɛl ɔ fɔf-e ɔ təmȧ ro ɔ te mar təmȧ , ( ta ɔwe mə karaŋ ɔ sɔthnɛ ) ɔwa ta ŋaŋ aŋa yi ro Yuda aŋ gbukɛ aŋ kɔ ka tȧteŋ ;
41013015	ɔwa kɔnɔ ɔwe yi ka ȧŋseth rokɔm ta ɔ te thor , thalɔm ɔ te wɔŋ ro seth tə kəwura rəka o rəka .
41013016	Ɔwa kɔnɔ ɔwe yi ro kɔr ta ɔ te kȧlanɛ tə kəgbasi aruma rɔŋ .
41013017	Mɔnɛ ro ŋaŋ aŋa yi ator yi ŋaŋ aŋa masər ka mȧrey mati !
41013018	Ɔwa ramnɛ nu kȧmȧ kagbukɛ ka nu kə te yi ka ȧdȧrəŋ .
41013019	Ȧtesoma-e ka mȧrey mati kəsɔmpanɛ kə tə yi , kəwunɔŋ ȧke te tha yi kȧbi ȧdȧru rə təpɛ ara Kuru ɔ təpi haŋ ka-ake , ɔwa kə ba hɛ sɔ kəyi .
41013020	Ɔwa , thambe ɔMarki ɔ gbəŋki mȧrey mati , wuni o wuni ɔ ba hɛ naŋ tə kəkisi ; kɛrɛ salata aŋthith aŋa ɔ po thithəs-e , ɔ tə gbəŋki ma .
41013021	Ka ȧŋlɔkɔ ŋati bepi wuni o wuni ɔ pa , Kəli , ɔKrayst ɔ yi nɔ ; thalɔm ɔ yi ro . Te nu lanɛ ti ,
41013022	kotȧy-e aKrayst ayem yi anȧbi ayem aŋ tə yokanɛ , aŋ tə yɔ ɛmisali yi tȧy təkabanɛ , kȧmȧ bepi pə gbəli yi-e , aŋ tə yɛthəs aŋthith .
41013023	Kɛrɛ botnɛ nu rə ȧmerȧ . Kəla i po mɔtha kanɛ nu mȧtȧy bɛ .
41013024	Ka mərey mati , kədarəŋ ka kasɔmpanɛ kati , aret rə tə biyȧ , ɔwa aŋof aŋ ba hɛ kəsɔŋ ɔwaŋ wati .
41013025	Ɔwa atɔs ka ȧkuru tə tə fumpɔ ɔwa aŋfɔsɔ aŋa yi ka ȧkuru aŋ tə yiŋkthanɛ .
41013026	Ɔwa ȧŋlɔkɔ ŋati aŋ tə nənk ɔWan ka wuni ɔ tə der ka aturu rə afɔsɔ yi ayiki abana .
41013027	Ɔwa ȧŋlɔkɔ ŋati ɔ tə som aŋmȧleka , ɔ tə thoŋkla dɛr rɔkin aŋthith ŋɔŋ kəwur ka ɛgbap yanlɛ ya ȧdȧru , kəwur ka ɔthalnɛ wa ȧdȧru kəkɔ ka ɔthalnɛ wa ȧkuru .
41013028	Thəkəs nu alomɔ ŋa aŋənt ŋa aŋgbɔnɔ ; bepi mara məfɛth mati mɛ wur ɛbɔpər ɛfu-e , nə tȧrȧ ti kəpa rawok rə fat .
41013029	Ya pə yi sɔ naŋ , bepi nə nənk mȧtȧy ame mə yɔnɛ-e , tȧrȧ nu kəpa ɔ po fat , hali ka tadare ta nu .
41013030	Tɛntɛnɛ i kanɛ nu , rȧkomra are rə ba hɛ kəthas haŋ mȧtȧy ame bɛ mə gbenthis .
41013031	Ȧkuru yi ȧdȧru ɛ ba kəthas ; kɛrɛ ȧsim ta mi tə ba hɛ kəthas .
41013032	Kɛrɛ ȧŋrey ŋati yi ȧŋlɔkɔ ŋati-e wuni o wuni ɔ ba hɛ kətara , hali aŋmȧleka ro riyana thalɔm ɔWan , kɛrɛ ɔKas gbo son .
41013033	Botnɛ nu rə ȧmerȧ , bumər ɔwa ramnɛ , ȧtesoma-e nə tɛ hɛ ȧŋlɔkɔ ŋati .
41013034	Pə yi mɔ wuni ɔwe kɔ rə ȧbiyas abɔli ɔ tey ȧŋseth ŋɔŋ , ɔwa ɔ sɔŋ afɔsɔ ka ɛbɔy yɔŋ , ukin o kin ɔ ba mapanth mɔŋ , kɔ yamari ɔbumər tə kəbum .
41013035	Tiyȧŋ bumər nu , ȧtesoma-e nə tɛ hɛ ȧŋlɔkɔ aŋa ɔkas ka ȧŋseth mɔ der , pə yi rəfɔy-e , kəren datɔŋ-e , ka ȧŋlɔkɔ kətəpi mɔ tam-e , thalɔm rəbəth ;
41013036	ta thani ɔ der kəthɛna ɔ bəp nu nə dirȧ .
41013037	Ɔwa ȧte i pa ro nu , i pa ka aŋfəm bɛ . Bumnɛ nu .
41014001	Kədarəŋ ka mərey mȧrəŋ amet ma kapainɛ yi kabo kəpaŋi ɛgbith mə yi , ka aŋfode abana yi aŋkarmɔkɔ aŋ thɛns roŋ rə məsɔth tə kəwop , ɔwa tə kədif kɔ ;
41014002	kɛrɛ aŋ pa , Ta pə te yi ka ȧŋlɔkɔ ŋa amet ta kəthɛna məgboŋktha mə yi ka aŋfəm kətɔŋ .
41014003	Ma Yisɔs ɔ yi ro Bɛthani ka ȧŋseth ŋa Saymɔn ɔwe ba arom-e , ma ɔ yirȧ tə kədi-e , wuni bom ɔ der ɔ ba kəbos ka mȧro məsopa məbaki mɔlɔ . Ɔ sunti kȧbos , kɔ lond ma ka rȧbomp rɔŋ .
41014004	Kɛrɛ alɔm ri-e , pə bansȧnɛ ŋa , aŋ pa , kɔyɛŋ mɔ ləsər ȧmȧro ame-e ?
41014005	kotȧy-e a gbəli naŋ thila ȧmȧro ame ta akala athasi ɛsiliŋ tɛmɛ təsas , a sɔŋ ma ka ȧŋmɔnɛ . Kaŋ bansər ɔbɔrkɔ .
41014006	Ka Yisɔsȧŋ ɔ pa , Tey kɔ nu . Kɔyɛŋ mə kira kɔ-e ? Ɔ po yɔ məyɔs məfinɔ ro rɔmi .
41014007	Aŋmɔnɛ aŋ yi yi naŋȧŋ alɔkɔ o lɔkɔ , ɔwa alɔkɔ bɛ ma nə yema nə gbəli yɔ ŋa ɔfinɔ . Kɛrɛ minɛŋ i yi hɛ yi naŋȧŋ lɔkɔ o lɔkɔ .
41014008	Ɔ po yɔ ȧte ɔ gbəli ; ɔ po sop aŋdɛr a mi tə kəmȧnk mi .
41014009	Tɛntɛnɛ i kanɛ nu , Dɛr o dɛr ro mə a taməs ȧkɛra kəfinɔ ka Kuru ka ȧdȧru bɛ-e , ȧte ɔya ɔ po yɔ-e , a ba kəfɔf ti sɔ tə kənanɛ kɔ .
41014010	Ka Yudas Iskariyɔtȧŋ , ukin ka aŋtɔfɔt ŋarəŋ , ɔ kɔnɛ ka aŋfode abana kȧmȧ ɔ lȧnki kɔ ro rɔŋaŋ .
41014011	Maŋ təl ti-e , pə bɔnɛ ŋa , kaŋ lahiri tə kəsɔŋ kɔ akala . Kɔ thɛns roŋ dəfɔy tȧy tə kəlaŋkli kɔ ro ŋaŋ .
41014012	Ka ȧŋrey ȧtɔtɔkɔ ŋa kabo kəpaŋi ɛgbith-e , maŋ fai kalɔmɛ ka kapainɛ-e , aŋkarande ŋɔŋ aŋ pa ro ŋɔŋ , Reke mə yema sə kɔ bɛnɛnɛ kȧmȧ mə di kapainɛ-e ?
41014013	kɔ som akarande ŋɔŋ ŋarəŋ , ɔ pa ro rɔŋaŋ , Kɔnɛ nu ro pet , ɔwa nə tə gbanɛ ulaŋgba ɔ gbanɛ ȧbɔl ȧkuthȧ aŋ la mȧnt ; tȧŋ kɔ nu .
41014014	Dɛr o dɛr ɔ wɔŋ , pa ka ɔkas ka ȧŋseth , Ɔkarmɔkɔ ɔ pa , Areke yi ȧŋkonko ŋa aŋtik-a , ro mə i di kapainɛ yi aŋkarande a mi-e ?
41014015	Ɔwa kɔn kɔnɔnɛ ɔ tə tɔri nu ȧkonko abana rokɔm aŋa a po yesi ro mə nə bɛnɛnɛ ta ȧtȧ su .
41014016	Ka aŋkarande aŋ kɔnɛ aŋ der ro pet , kaŋ bəp ti mɔ mɔ pa , kaŋ bɛnɛnɛ kapainɛ .
41014017	Ma rȧfɔy rə bek-e , ɔ der yi aŋtɔfɔt ŋarəŋ .
41014018	Maŋ yirȧ ka kədi-e , Yisɔsȧŋ ɔ pa , Tə tɛntɛnɛ i kanɛ nu , ukin kətɔŋ ka nu ka kadi ake-e ɔ tə sɔnd mi .
41014019	Animisa aŋ təp kəwop ŋa , kaŋ yif kɔ ukin kin , Minɛŋ-i ?
41014020	kɔ wosa ɔ pa ro rɔŋaŋ , Ukin ka na atɔfɔt ŋarəŋ , ɔwe mə tɔka kȧta kɔŋ ka ȧŋbɔl yi minɛŋ .
41014021	Ȧtesoma-e ɔWan ka wuni ɔ kɔ mɔ mə a po gbal ta atɔŋ ; kɛrɛ mɔnɛ ka ɔwuni ɔwe mə sɔnd ɔWan ka wuni ! Pə tə yi ɔfinɔ ta ɔwuni kati bepi a kom hɛ kɔ naŋ .
41014022	Mɔ mə aŋ di-e , ɔ gbasi kabo , ɔwa ma ɔ po ruba ki-e , ɔ siməth ki , kɔ sɔŋ ki ro rɔŋaŋ , ɔ pa , Gbasi nu ake , nə di . Ake kə yi aŋdɛr a mi .
41014023	kɔ gbasi ampɔthi , ɔwa ma ɔ po sɔŋ məmə-e , ɔ sɔŋ ŋi ro ŋaŋ , ka ŋa bɛ aŋ muna ri .
41014024	kɔ pa ro ŋaŋ , Ame mə yi mȧtir ma mi ma aŋlemranɛ afu ama a loŋ ta afəm alai .
41014025	Tɛntɛnɛ i kanɛ nu , i ba hɛ sɔ kəmun mȧkomi ma ralek haŋ ka ȧŋrey ŋati aŋa mə i mun ma ɔfu ka rȧbȧy ra Kuru .
41014026	Maŋ po leŋ aleŋ-e , aŋ wur aŋ kɔnɛ ka kateŋ ka Ɔlif .
41014027	Ka Yisɔsȧŋ ɔ pa ro ŋaŋ , Naŋ bɛ nə tə pənthbəla salata mi rȧfɔy are ; kotȧy-e a gbal ti kəpa , I ti gbantha ɔtɔl , ɔwa talɔmɛ aŋ tə sakanɛ .
41014028	Kɛrɛ ma i po yokanɛ ka rafi-e , i ti təmȧ nu kədi ro Kalili .
41014029	Pitaŋ ɔ pa ro ŋɔŋ , Hali ŋa bɛ aŋ pənthbəla-e , kɛrɛ minɛ tha .
41014030	Ka Yisɔs ɔ pa ro ŋɔŋ , I kanɛ mu tə tɛntɛnɛ , thonɔŋ , hali ka rȧtȧtȧk are-e , munɔ mə tə pɛnsanɛ mi məsas , yeŋka katəpi ɔ tam mȧrəŋ .
41014031	Kɛrɛ Pitaŋ ɔ pa asɔbɛ , Hali i ba tə kəfi yi munɔŋ , i gbəli hɛ pɛnsanɛ mu . Ya aŋkarande bɛ aŋ pa sɔ .
41014032	kaŋ der ka ɔdɛr ro a bont Kɛthsɛmanɛ ; kɔ pa ka aŋkarande ŋɔŋ , Yirȧ nu nɔ ma mə i ramnɛ .
41014033	Ɔ banɛnɛ Pitaŋ , Yeməs yi Yɔnȧŋ kɔ təp kəsaŋ amɔl , ɔwa ȧŋmerȧ ŋɔŋ aŋ lela kɔ .
41014034	kɔ pa ro ŋaŋ , Ȧŋmerȧ a mi aŋ ba ɔnɔsinɛ ɔbana haŋ ka rəfi . Bȧkər nu nɔ , ɔwa kəlɛnɛ nu .
41014035	kɔ kɔ rodi ɔthan , kɔ gbəpsa , ɔ ramnɛ kəpa bepi naŋ pə gbəli yi-e ta ȧŋlɔkɔ aŋe aŋ painɛ kɔ .
41014036	kɔ pa Aba , Pa , ro rɔmu mȧtȧy bɛ mə selɔnɛ . Tɔŋa ampɔthi ŋa ȧŋsɔmpanɛŋ aŋe ro mi , kɛrɛ ta pə te yi ka mayema ma mi , ta pə yi mɔ mə munɔ mə yema .
41014037	kɔ der ɔ bəp ŋa aŋ dirȧ , kɔ pa ka Pitaŋ , Saymɔn , mə dira-i , mə gbəli hɛ kəlɛnɛ ta alɔkɔ ŋin-i ?
41014038	Kəlȧnɛ nu ɔwa nə ramnɛ kȧmȧ nə te wɔŋ rə tȧy təgbɔns . Tɛntɛnɛ ȧŋmerȧ aŋ selɔ kɛrɛ aŋdɛr a rant .
41014039	kɔ kȧl kɔnɛ ɔ ramnɛ , ɔ pa ȧsim tati sɔ .
41014040	kɔ kȧl sɔ der , ɔ bəp ŋa aŋ dirȧ , kotȧy-e ɛfɔr yaŋ ɛ lel ; ɔwa aŋ tɛ hɛ ȧte mə aŋ wosȧnɛ kɔ .
41014041	kɔ kȧl der kəbeka məsas , ɔ pa ro ŋaŋ , Dira nu thɔŋ ka-ake , nə fothanɛ . Ɔbeki , ȧŋlɔkɔ aŋ bek . Kəla , a po sɔnd ɔWan ka wuni ka mȧta ma afəm aləs .
41014042	Yokanɛ nu kȧmȧ sə kɔnɛ . Kəli , ɔwe mə sɔnd mi ɔ bek .
41014043	Ka ɔlɛmp wati , ma ɔ bɔ fɔf-e , Yudasȧŋ , ukin ka aŋtɔfɔt ŋarəŋ-e , ɔ der yi runiya rəbana , aŋ ba ɛgbathɔ yi təgbeŋgbeŋ , aŋ wur ka aŋfode abana , aŋkarmɔkɔ yi aŋbȧki .
41014044	Kɔn ɔwe mə sɔnd Yisɔsȧŋ ɔ po sɔŋ ŋa alomar , ɔ pa , Ɔwe mə i muməl-e , kɔnɔ yi ɔkin kati . Wop kɔ nu , nə kera kɔ ɔthɔfəl .
41014045	Ma ɔ bek-e , ka ɔlɛmp wati ɔ der ro ŋɔŋ ɔ pa , Karmɔkɔ , Karmɔkɔ ; kɔ muməl kɔ .
41014046	kaŋ wop kɔ yi tȧmthədɛrəŋ maŋ , aŋ kera kɔ .
41014047	Ka ukin ka ŋaŋ aŋa təmȧ rayɛr ɔ tali aŋgbathɔ ŋɔŋ , ɔ tap ȧŋbɔy ŋa ɔfode ubana , ɔ gbək aŋləns ŋɔŋ .
41014048	Ka Yisɔs ɔ pa ro ŋaŋ , Nə po der yi ɛgbathɔ dɛ yi təgbeŋgbeŋ tə kəwop mi mɔ wuni key-i ?
41014049	I yi yi naŋȧŋ ȧrey o rei ka ȧŋseth ŋa Kuru , i thəksa , kɛrɛ nə wop hɛ mi . Kɛrɛ ȧte tə yɔnɛ kȧmȧ mȧgbal mə lasər .
41014050	Ka ŋa bɛ aŋ tey kɔ , aŋ gbukɛ .
41014051	Ka ulaŋgba ulɔm ɔ taŋanɛ kɔ , ɔ gbaŋkthanɛ kotha kəlinɛn ka aŋdɛr ŋɔŋ , ka a wop kɔ .
41014052	Kɛrɛ ɔ tey akotha kəlinɛn , ɔ gbukɛ kətiŋ .
41014053	kaŋ kera Yisɔsȧŋ ka ɔfode ubana . Ka aŋkərbomp ka aŋfode , aŋbȧki yi aŋkarmɔkɔ aŋ thoŋklanɛ dɛr rɔkin yi kɔnɔ .
41014054	Ɔwa Pitaŋ ɔ tȧŋ kɔ ɔbɔli poŋ haŋ ka ȧŋbare ŋa ɔfode ubana . Kɔ yirȧ yi ɛbɔy , ɔ saya .
41014055	Ka aŋfode abana yi aŋSanhedrin bɛ aŋ thɛns aseri ta Yisɔsȧŋ tə kədif kɔ kɛrɛ aŋ fir hɛ kɔ .
41014056	Agbathi aŋ sɔŋ məseri ma rəyem , kɛrɛ mə bɛŋȧnɛ hɛ .
41014057	Ɔwa alɔm aŋ təmȧ aŋ seri rəyem ta atɔŋ ,
41014058	aŋ pa , Sə təlȧ kɔ ɔ pa , I ti sakthi ȧŋseth ŋa Kuru aŋe aŋa a bɛmpanɛ məta , ɔwa ka mərey məsas i ti kȧl təmər alɔm aŋa a te bɛmpanɛ məta .
41014059	Kɛrɛ maseri maŋ mə bɛŋȧnɛ hɛ sɔ .
41014060	Ka ɔfode ubana ɔ yokanɛ kətɔŋ ka ŋaŋ , ɔ yif Yisɔsȧŋ , ɔ pa , Mə gbaki hɛ bɛ-i ? Ko tȧy ȧte ȧtȧ aŋ seri ta ȧtȧ mu-e ?
41014061	Kɛrɛ ɔ taŋk thəm , ɔ gbaki hɛ . Ka ɔfode ubana ɔ yif kɔ sɔ , ɔ pa , Munɔ yi ɔKraist-i , ɔWan ka ɔRuba-i ?
41014062	Ka Yisɔs ɔ pa , Minɛŋ , ɔwa nə tə nənk ɔWan ka wuni ɔ yirȧ ka kȧta kədiɔ ka afɔsɔ , ɔ tə der ka tarənt təfera ta ȧkuru .
41014063	Ka ɔfode ubana ɔ piməs ȧsuma tɔŋ , ɔ pa , Ko məseri məlɔm mə sə yema sɔ-e ?
41014064	Na bɛ nə po təl ma ɔ ŋamnɛ Kurɔŋ . To nə nanɛ-e ? Ka ŋa bɛ aŋ sɔŋ kɔ mətheri tə kəfi .
41014065	Alɔm aŋ thufər kɔ , kaŋ gbəpər ader rɔŋ , aŋ tuns kɔ , aŋ pa ro ŋɔŋ , Tɔri su ɔwuni bepi mə yi unȧbi . Ka ɛbɔy aŋ nȧpəs kɔ yi mȧta maŋ .
41014066	Ma Pitaŋ ɔ yi ro bare-e , ukin ka ɛbɔy abɛra ŋa ɔfode ubana ɔ der .
41014067	Ma ɔ nənk Pitaŋ ɔ saya-e , ɔ kəli kɔ kɔ pa , Munɔ sɔ mə sa yi yi Yisɔsȧŋ ɔwe ro Nasarɛth .
41014068	Kɛrɛ ɔ pɛnsa ɔ pa , I tɛ hɛ , ɔwa ȧte mə pa tə sɔk hɛ mi . Kɔ wur ro gbənthəŋ , ka katəpi ɔ tam .
41014069	Ka ȧbɔy ubɛra ɔ nənk kɔ sɔ , kɔ kȧl təp kəpa ka ŋaŋ aŋa təmȧ rayɛr , Ukin ka ŋaŋ kɔnɔ ɔwe .
41014070	Kɛrɛ ɔ pɛnsa sɔ . Kədarəŋ kati ŋaŋ aŋa təmȧ rayɛr aŋ pa ka Pita , Ka təteŋ munɔ yi ukin ka ŋaŋ , mə yi uKalili , mafɔf ma mu mə tɔri ti .
41014071	Ɔ təp kənal yi kəgbiŋ , ɔ pa , I tɛ hɛ ɔlaŋgba ɔwe mə nə bont .
41014072	Ka ɔlɛmp wati katəpi ɔ tam kəbeka mȧrəŋ . Ka Pita ɔ kala ȧmerȧ ka ȧrim ara Yisɔs ɔ pa ro rɔŋɔŋ , Yeŋka katəpi ɔ tam marəŋ-e , mə tə pɛnsa mi məsas . Ma ɔ tȧmtȧmnɛ ti-e , ɔ bok .
41015001	Ma pə sɔk-e , ka ɔlɛmp wati aŋfode abana aŋ nəŋkanɛ yi aŋbȧki yi aŋkarmɔkɔ dɛ yi aŋSanhedrin bɛ , kaŋ sek Yisɔsȧŋ , aŋ kera kɔ , kaŋ lȧnki kɔ ka Paylet .
41015002	Ka Payletȧŋ ɔ yif kɔ , Munɔ yi ɔbȧy ka aŋYuda-i ? kɔ wosa kəpa , Ya mə pa .
41015003	Ka aŋfode abana aŋ gbanthir kɔ ta mȧtȧy məgbathi , kɛrɛ ɔ wosa hɛ .
41015004	Ka Paylet ɔ yif kɔ sɔ , ɔ pa , Mə gbaki hɛ-i ? Kəli mȧtȧy məgbathi a gbanthir mu-a .
41015005	Kɛrɛ Yisɔs ɔ wosa hɛ haŋ Paylet ɔ kabanɛ .
41015006	Ɔwa ka ȧŋlɔkɔ ŋa amet ame Payletȧŋ ɔ la tera ŋa wuni utand ukin , ɔwe aŋYuda aŋ tholir kɔ .
41015007	Ka ulaŋgba a bont Barabas ɔ yi utand yi ŋaŋ aŋa fak atotok , ɔwe dif wuni ka aŋtotok .
41015008	Ka ȧruniya rə təp kəyif Paylet tə kəyɔ mɔ mɔ la tanɛ tə kəyɔnȧ ŋaŋ .
41015009	Ka Payletȧŋ ɔ pa , Nə yema kȧmȧ i tera nu ɔbȧy ka aŋYuda-i ?
41015010	kotȧy-e ɔ tȧrȧ kəpa aŋfode abana aŋ lȧnki kɔ ta kətut .
41015011	Kɛrɛ aŋfode abana aŋ gbisəŋa ȧruniya kȧmȧ ɔ tera ŋa Barabasȧŋ .
41015012	Ka Paylet ɔ pa ro ŋaŋ , To nə yema kȧmȧ i yɔna kɔ ɔwe nə bont ɔbȧy ka aŋYuda-e ?
41015013	kaŋ woŋa sɔ , Tȧŋ kɔ rə akənt kəpəŋkinɛ .
41015014	Ka Payletȧŋ ɔ pa ro rɔŋaŋ , Kɔɛŋ-a ? Ko ɔləs wɔŋ ɔ po yɔ-e ? kaŋ bȧr woŋa kəwoŋa kəbana , Tȧŋ kɔ rə akənt kəpəŋkinɛ .
41015015	Ɔwa Payletȧŋ , ma ɔ yema thesis ɛmerȧ ya ȧruniya-e , ɔ tera ŋa Barabas , ɔwa ma ɔ po sap Yisɔsȧŋ , ɔ lȧnki kɔ kȧmȧ a tȧŋ kɔ ka akənt kəpəŋkinɛ .
41015016	Antim aŋ kera kɔ rokor ka ȧŋbare aŋa a bont Pritoriɔm , kaŋ tela aŋtim bɛ dɛr rɔkin .
41015017	kaŋ wɔns kɔ ruma rəyim , kaŋ ru ȧniyɔ ŋa təbaŋk , aŋ reŋ kɔ ŋi .
41015018	kaŋ wɔŋ kəkori kɔ aŋ pa , To pɛ , ɔbȧy ka aŋYuda-e ?
41015019	kaŋ sapa kɔ ro bomp yi kəthaŋkɛ , aŋ thufər kɔ , aŋ sɔna kɔ təwu , aŋ bȧtho kɔ .
41015020	Maŋ po sel kɔ-e , aŋ bus kɔ aruma rəyim , aŋ wɔns kɔ ȧsuma tɔŋ , kaŋ kera kɔ tə kətaŋ kɔ ka akənt kəpəŋkinɛ .
41015021	Ɔwa Saymɔn ro Sirini , ɔkas ka Alɛksanda yi Rufɔs-e , ma ɔ bɔ thas ri kəwur ro gbaŋ-e , aŋ fumpər kɔ tə kəgbanɛ akənt kəpəŋkinɛ .
41015022	kaŋ kȧrȧ kɔ ka ɔdɛr a bont Kɔlkɔtha , ro pə yi ma a tepa , a bont ɔdɛr wa kəgbɛŋkət .
41015023	Aŋ sɔŋ kɔ məber məkuluŋanɛ ȧŋma , kɛrɛ ɔ mun hɛ ma .
41015024	Maŋ po tȧŋ kɔ ka akənt kəpəŋkinɛ-e , aŋ yeranɛ ȧsuma tɔŋ , aŋ fak məthəŋ ta ti , tə kətara ara wuni o wuni mɔ ba .
41015025	Ka a tȧŋ kɔ ka akənt kəpəŋkinɛ ka ȧŋlɔkɔ ŋa aŋgbeleŋ aŋa bekȧ məsas .
41015026	Ka a gbal mȧtȧy ama a gbanthir kɔ rokɔm kɔŋ kəpa , ƆBȦY KA AŊYUDA .
41015027	kaŋ tȧŋ sɔ afəm akey ŋarəŋ rə tənt təpəŋkinɛ ; ukin ka kȧdiyɔ kɔŋ , ɔwa ukin ka kȧmɛrɔ kɔŋ .
41015028	Ɔwa a lasər mȧgbal ama pa , A kuluŋ kɔ ka aŋfəm aləs .
41015029	Ɔwa aŋfəm aŋa thas ri-e , aŋ nal kɔ , aŋ fil fil tabomp taŋ , aŋ pa , Yɔ ! Munɔ mə ləsər ȧŋseth ŋa Kuru , mə kȧl təmər ŋi rə mərey məsas ,
41015030	kisisnɛ kȧmȧ mə thor ka akənt kəpəŋkinɛ .
41015031	Aŋfode abana sɔ yi aŋkarmɔkɔ aŋ sel kɔ , aŋ pa ukin ka ulɔm , Ɔ la kisis alɔm , kɛrɛ ɔ gbəli hɛ kisisnɛ .
41015032	Ta ɔKrayst ɔbȧy ka aŋIsrɛl ɔ thor ka-ake ka akənt kəpəŋkinɛ kȧmȧ sə nənk , sə lanɛ . Hali aŋa a tȧŋ yi kɔnɔ rə tənt təpəŋkinɛ aŋ sambos kɔ .
41015033	Ma aŋgbeleŋ aŋa bekȧ tamthərukin aŋ bek-e , asum aŋ wɔŋ ka ȧŋthɔf bɛ , haŋ ka aŋgbeleŋ aŋa bekȧ tȧmthərɛŋanlɛ .
41015034	Ɔwa ka aŋgbeleŋ aŋa bekȧ tamthərɛŋanlɛ-e , Yisɔsȧŋ ɔ sel ɛrɔŋ lɛɔ , ɔ pa , Ilɔi , Ilɔi , lama Sabakthani ? Ȧtȧ a tepa kəpa , ƆKuru kȧmi , ɔKuru kȧmi , kɔyɛŋ mə ter mi-e ?
41015035	Aŋlɔm aŋa təmȧ ri maŋ təl ti-e , aŋ pa , Kəli , ɔ tela Ilaya .
41015036	Ka wuni kin ɔ gbukɛ ɔ lasər asponge yi afinika , ɔ bot ŋi rə kəthaŋkɛ , ɔ sɔŋ kɔ tə kəmun , ɔ pa , Kar , ta sə kəli bepi Ilayaŋ ɔ tə der thora kɔ .
41015037	Kɛrɛ Yisɔsȧŋ ɔ wurɔ rim rəbɔli rəkɔm , kɔ ternɛ .
41015038	Ka ȧŋkunklanɛ ŋa ȧŋseth ŋa Kuru aŋ gbayanɛ ratɔŋ kətəp rokɔm haŋ roratha .
41015039	Ma ɔkurgba ɔwe təmȧ ɔ lomanɛ kɔ ɔ nənk kəpa ɔ po ternɛ-e , ɔ pa , Tɛntɛnɛ ɔlaŋgba ɔwe ɔ yi ɔWan ka Kuru .
41015040	Afəm abom sɔ aŋ təmȧ ɔbɔli poŋ , aŋ kəli ; Meri ɔwe ro Makdala , Meri ɔkara ka Yeməs ɔfɛth yi Yoses , yi Salome , aŋ yi kətɔŋ ka ŋaŋ ;
41015041	maŋ yi ro Kalili-e , aŋ tȧŋ kɔ aŋ yɔna kɔ . Ka afəm abom alɔm sɔ aŋ paya kɔ haŋ aŋ bek ro Yerusalɛm .
41015042	Ma rȧfɔy rə po bek-e , maŋ yi ȧŋrey ŋa kabɛnɛnɛ , ȧŋrey aŋa təmȧ aŋsabath kədi-e ,
41015043	Yosɛf ɔwe ro Arimathia , wuni ka aŋSanhedrin ɔwe a wop yiki , ɔwa kɔn kɔnɔnɛ ɔ kəlɛnɛ rȧbȧy ra Kuru , ɔ der , ɔwa ɔ wɔŋ yi kəmintha ka Paylet kȧmȧ ɔ thola kabel ka Yisɔs .
41015044	Kɛrɛ Payletȧŋ ɔ kabanɛ ma ɔ təl kəpa ɔ po thɔŋ fi . Kɔ tela ɔkurgba ɔ yif kɔ bepi ɔ po fi ɔwoni .
41015045	Ma ɔ təl ti ka ɔkurgba-e , ɔ sɔŋ kabel ka Yosɛf .
41015046	kɔ wai kotha kəlinɛn , ɔ thora kɔ , kɔ rapər kɔ ka akotha kəlinɛn , ɔ bot kɔ ka kəboma ȧke a bɛs rə ȧsar , kɔ bənkli ȧsar ka kadare ka kȧboma .
41015047	Ka Meri ɔwe ro Makdala yi Meri ɔkara ka Yoses aŋ nənk ro a bot kɔ .
41016001	Ma aŋsabath aŋ thas-e , Meri ɔwe ro Makdala yi Meri ɔkara ka Yeməs yi Salome , aŋ wais məpos məfɔlfɔl tə kəsopa Yisɔsȧŋ .
41016002	Ɔwa ka bəth bəth ka ȧŋrey ȧtɔtɔkɔ ŋa ȧŋyik , aŋ der ka kȧboma ma aret rə put .
41016003	Aŋ fɔfȧnɛ aŋ pa , Kanɛ mə bənklɛ su ȧŋsar ka kadare ka kaboma-e ?
41016004	Kɛrɛ maŋ kəli-e , aŋ nənk kəpa a po bənkli aŋsar ; ȧtesoma-e aŋ yi abana ɔthasər .
41016005	Maŋ wɔŋ ka kaboma-e , aŋ nənk ulaŋgba ɔ yirȧ ka ȧŋgbȧp ȧdiyɔ , ɔ wɔŋ ruma rəfera rəbɔli , kaŋ nesa .
41016006	kɔ pa ro rɔŋaŋ , Te nu nesa ; nə thɛns Yisɔs ɔwe ro Nasarɛth , ɔwe a tȧŋ ka akənt kəpəŋkinɛ . Ɔ po yokanɛ ; ɔ yi hɛ nɔ . Kəli ɔdɛr ro a bot kɔ .
41016007	Kɛrɛ kɔnɛ nu , kanɛ aŋkarande ŋɔŋ yi Pitaŋ kəpa ɔ təmȧ nu kədi ro Kalili , rə mə nə nənk kɔ mɔ mɔ kanɛ nu .
41016008	kaŋ wur lɛmp ka kȧboma aŋ gbukɛ , ȧtesoma-e kəyɛr yi akɔnthɔfəli aŋ derər ŋa , ɔwa aŋ pa hɛ tȧy o tȧy ka wuni o wuni ȧtesoma-e rənes rə wop ŋa .
41016009	Ma Yisɔsȧŋ ɔ bɔra yokanɛ ka ȧŋrey ȧtɔtɔkɔ ŋa aŋyik-e , ɔ mɔtha tɔrinɛ ka Meri ɔwe ro Makdala , ka ɔwe ɔ wurɔ akərəfi tȧmthədɛrəŋ .
41016010	kɔ kɔnɛ ɔ kanɛ ŋa aŋa la yi yi kɔnɔ maŋ nimisa ɔwa aŋ bok .
41016011	Ŋaŋ , maŋ təl kəpa ɔ kəli-e , ɔwa kəpa ɔya ɔ nənk kɔ-e aŋ lanɛ hɛ ti .
41016012	Kədarəŋ ka mȧtȧy ame ɔ tɔrinɛ rə məyi məlɔm ka akarande ŋarəŋ ka ȧŋbiyas ŋaŋ kəkɔ ro gbaŋ .
41016013	kaŋ kɔnɛ aŋ kanɛ ti ka aŋlɔm , kɛrɛ aŋ lanɛ hɛ ŋa sɔ .
41016014	Kədarəŋ kati ɔ tɔrinɛ sɔ ka aŋtɔfɔt ukin ma aŋ yirȧ ka kədi , kɔ fɔfər ŋa ta kate lanɛ ka ŋaŋ yi kagbolŋanɛ ka ɛmerȧ yaŋ pəkasifɛ aŋ lanɛ hɛ ŋa aŋa po nənk kɔ kədarəŋ ka kȧyokanɛ kɔŋ ka rafi .
41016015	kɔ pa ro ŋaŋ , Kɔnɛ nu ka ȧdȧru bɛ , ɔwa taməs nu ȧkɛra kəfinɔ ka Kuru ka wuni o wuni .
41016016	Kɔnɔ ɔwe mə lanɛ , ɔwa a baftays kɔ-e , ɔ tə kisi , kɛrɛ kɔnɔ ɔwe mə te lanɛ-e , ɔ ba mətheri .
41016017	Ɔwa ɛmisali ɛye ɛ tə tȧŋ ŋa aŋa lanɛ ; aŋ tə wurɔ akərəfi ka ȧŋes a mi ; aŋ tə fɔf tənt təfu ;
41016018	aŋ tə gbasi ɛbok ; ɔwa bepi aŋ mun məkɔn o kɔn-e , mə ba hɛ tə kəyɔ ŋa ɔbaŋ ; aŋ ba kəreŋ aŋtui məta , ɔwa aŋ tə yeŋk .
41016019	Ɔwa kədarəŋ ka ɔMarki Yisɔsȧŋ ɔ po fɔfȧnɛ ŋa-e , a ŋata kɔ rokɔm ro riyana , kɔ yirȧ ka kȧta kədiɔ ka Kuru .
41016020	kaŋ kɔnɛ , aŋ taməs ȧkɛra kəfinɔ ka Kuru dɛr o dɛr , ka ɔMarki ɔ mar ŋa , ɔwa ɔ bȧksər ȧrim yi ɛmisali ɛyɛ tanda . Amina .
42001001	Ma afəm agbȧthi aŋ po pai tə kəgbal mapa ama saŋ sə lanɛ tɛntɛnɛ ,
42001002	hali mɔ mə aŋ po laŋklia ma ro rɔsu , ŋaŋ gbeŋ aŋa nəŋka ti rəfɔr kȧbi ka katəp aŋa yi aŋsom ŋa ȧrim .
42001003	Minɛ sɔ i nənk ti ɔfinɔ , ma i po sɔthɔ kətara kəfinɔ ka mȧtȧy bɛ kȧbi ka katəp-e , kȧmȧ i gbalər mu Pa Thiɔfilɔs
42001004	kȧmȧ mə tȧrȧ kəpa ȧte a po thəksa mu tə yi tȧteŋ .
42001005	Ka aŋyamana ŋa Hɛrɔd ɔbȧy ka ro Yudia , ufode ulɔm ɔ sa yi ri , ȧŋes ŋɔŋ ŋə yi Sakarayas , ɔ yi ka ȧŋbɔnshɔŋ ŋa Abaya , ɔrani kɔŋ ɔ yi ka aŋwuth abɛra ŋa Erɔn , ɔwa ȧŋes ŋɔŋ ŋə yi Elisabɛth .
42001006	Ŋa ŋarəŋ aŋ yi alompi rodi ka Kuru , aŋ wop ɛthɔ yi magbək ma ɔMarki kəte ba məthɛkɛ .
42001007	Kɛrɛ aŋ ba hɛ wan ȧtesoma-e Elisabɛth-əŋ ɔ yi ukɔŋfere , ɔwa ŋa ŋarəŋȧŋ aŋ po bȧk kəbak kəbana .
42001008	Ret rin-e mɔ Sakarayas mɔ yɔ mapanth ma rafode rodi ka Kuru ka ȧŋlɔkɔ ŋɔŋ-e ,
42001009	mɔ mapanth ma rafode mə yi-e , kȧber kɔŋ kə yi tə kəwɔŋ ka ȧŋseth ŋa ɔMarki tə kəthɔi aŋgboŋgbo .
42001010	Ɔwa ka ȧŋlɔkɔ ŋa kathɔi aŋgboŋgbo-e , aŋfəm bɛ aŋ ramnɛ rokaŋ .
42001011	Ka wurɔ ka Kuru ɔ tɔrinɛ ka Sakarayas ka kȧdiyɔ ka ȧŋbɛsɛ ŋa aŋgboŋgbo .
42001012	Ma ɔ nənk kɔ-e , pɔ sɔkanɛ kɔ , ka rənes rə wop kɔ .
42001013	Ka ɔmaleka ɔ pa ro ŋɔŋ , Te nesa Sakarayas , kotȧy-e a po təlȧ karamnɛ ka mu . Ɔrani ka mu Elisabɛth-əŋ ɔ tə koma mu wan uruni , ɔwa mə tə bont ȧŋes ŋɔŋ Yɔn .
42001014	Munɔ mə tə sel məbɔnɛ ; ɔwa pə tə bɔnɛ afəm agbȧthi ka kakom kɔŋ .
42001015	Ȧtesoma-e ɔ tə yi ubana roder kəri ka Kurɔŋ , ɔwa ɔ yi hɛ tə kəmun məber məfɛth thalɔm məber məbaki . Ɔwa ɔYina məsəm ɔ tə la kɔ kətəp rokor ka ɔkara kɔŋ .
42001016	Ɔ tə lȧfthi aŋwuth ŋa Isrɛl agbȧthi ka ɔMarki ɔKuru ka ŋaŋ .
42001017	Ɔ ba kətəma kɔ kədi ka ɔYina yi aŋfɔsɔ ŋa Ilaya , tə kəlafthi ɛmerȧ ya aŋkas ka aŋwuth , yi tə kəlafthi ante təl ka kȧtemp ka aŋlompi , dɛ yi tə kətəməra ɔMarki afəm abɛnɛnɛ .
42001018	Ka Sakarayas-əŋ ɔ yif ɔmaleka , To mə i tȧrȧ ti-e ? Ma i yi uthem ubaki-e , ɔwa ɔrani kȧmi sɔ ɔ po bȧk kəbak kəbana .
42001019	Ka ɔmaleka ɔ lasi ɔ pa ro ŋɔŋ , Minɛ yi Kebriɛl , ɔwe mə təmȧ rodi ka Kuru ; ɔwa a som mi tə kəfɔfanɛ mu yi tə kətɔri mu mapa məfinɔ ame .
42001020	Ɔwa kəla , mə tə yi kəbobo , mə gbəli hɛ fɔf haŋ ka ȧŋrey aŋa mȧtȧy ame mə tə yɔnɛ , pəkasifɛ mə lanɛ hɛ ȧsim ta mi ȧte ba kəlasər ka ȧŋlɔkɔ ŋati .
42001021	Ɔwa aŋfəm aŋ bɔ kar Sakarayas-əŋ , kaŋ kabanɛ ta ma ɔ won ka ȧŋseth ŋa Kuru .
42001022	Ɔwa ma ɔ wur-e , ɔ gbəli hɛ sɔ fɔfȧnɛ ŋa . Ka aŋ sɔthnɛ kəpa ɔ po nənk mənəŋk ka ȧŋseth ŋa Kuru , kotȧy-e ɔ ŋakər ŋa katkat , ɔwa ɔ tiyȧ kəbobo .
42001023	Ka pə re yi-e , ma ɔ po lasər mȧrey ma rafode rɔŋ-e , ɔ kȧlanɛ ka ȧŋseth ŋɔŋ .
42001024	Kədarəŋ ka mȧrey ame-e , Elisabɛth ɔrani kɔŋ ɔ gbasi kor , kɔ maŋknɛ yof tamath , ɔ pa ,
42001025	Ya Kuru ɔ kiranɛ mi ka mȧrey ama ɔ nanɛ mi tə kənɔi mȧlap ma mi ka aŋfəm kətɔŋ .
42001026	Ma yof tamthərukin ɛ thas-e , Kuru ɔ som Kebriɛl rə kəpet ka ro Kalili , a bont ki Nasarɛth ,
42001027	ka uwath ubɛra ufanɛ , ȧŋes ŋɔŋ ŋə yi Merɛŋ , ɔwe ulaŋgba , a tela Yosɛf , kəwur ka rȧkomra ra Debid , ɔ fath .
42001028	Ɔmaleka ɔ wɔŋ ka ȧŋseth ŋa ɔwath ubɛra , kɔ pa , Kori mu-o , mun ba aboŋa abana , Kuru ɔ yi yi munɔŋ .
42001029	Ma ɔwath ubɛra ɔ nənk kɔ-e , tafɔf tɔŋ tə sɔmpa kɔ , kɔ tȧmtȧmnɛ to aŋkori aŋe aŋ yi-e .
42001030	Ka ɔmaleka ɔ pa ro ŋɔŋ , Meri , te nesa , ȧtesoma-e mə po fir aboŋa ka Kuru .
42001031	Ɔwa mə tə gbasi kor , mə tə kom wath uruni , mə tə bont kɔ ŋes Yisɔs .
42001032	Ɔ tə yi ubana , a tə bont kɔ ɔWan ka ɔBɔli rəkɔm bɛ ; ɔwa ɔMarki Kuru ɔ tə sɔŋ kɔ kawaŋ ka rȧbȧy ra ɔkas kɔŋ Debid .
42001033	Ɔ tə gbəka ȧŋseth ŋa Yekɔb thəbana . Ɔwa rȧbȧy rɔŋ rə ba hɛ kəpoŋ .
42001034	Merɛŋ ɔ pa ka ɔmaleka , To ȧte mə tə gbəli yɔnɛ-e ma i te tȧrȧ wan duni-e ?
42001035	Ka ɔmaleka ɔ pa ro ŋɔŋ , ɔYina məsəm ɔ tə thorər mu , aŋfɔsɔ ŋa ɔBɔli rəkɔm aŋ tə gbəpər mu . Tiyȧŋ arəka rəsəm ara mə tə re kom-e , a tə bont kɔ , ɔWan ka Kuru .
42001036	Ɔwa kəla , Elisabɛth-əŋ , ɔwuni ka mu , kɔnɔ sɔ ɔ po gbasi kor ka wath uruni ka rabȧki rɔŋ ; aŋe ŋə bekȧ ɛyof tȧmthərukin ta ɔwe a pa , ukɔnfere .
42001037	kotȧy-e , koko bɛ rə thamrɔnɛ hɛ ka Kuru .
42001038	Ɔwa Meri ɔ pa , Kəli mi ȧŋbɔy ubɛra ŋa Kuru Məsaba , ta pə yi mɔ pa-e . Ka ɔmaleka ɔ tey kɔ .
42001039	Ɔwa Merɛŋ ka ȧŋlɔkɔ ŋati ɔ yokanɛ , kɔ kɔnɛ ka ȧŋthɔf ŋa tȧteŋ yi kəgbukɛŋ , rə kəpet ka ro Yuda .
42001040	kɔ wɔŋ ka ȧŋset ŋa Sakarayas , kɔ kori Elisabɛth-əŋ .
42001041	Ka pə re yi ma Elisabɛth ɔ təlȧ aŋkori ŋa Meri-e , kalɛnth ɔ pai rokor kɔŋ , ka ɔYina məsəm ɔ lasər Elisabɛth-əŋ ,
42001042	ɔwa ɔ fɔf rə rim rəbana , ɔ pa , Mə ba aruba kətɔŋ ka bom-ŋaŋ , ɔwa aruba aŋ yi sə ka ȧŋkomi ŋa ȧŋpɔru a mu .
42001043	Reke ȧte tə wurər mi-e , soma ɔkara ka ɔMarki kȧmi mɔ der ro rɔmi-e ?
42001044	kotȧy-e ma ȧrim ra aŋkori a mu rə wɔŋ ka ɛləns ɛ mi-e , kalɛnth ɔ pai rokor kȧmi yi məbɔnɛ .
42001045	Ɔwa ɔwe lanɛ ɔ ba aruba , ȧtesoma-e ȧtȧy ȧte ɔMarki ɔ kanɛ kɔ tə tə lasər .
42001046	Ɔwa Merɛŋ ɔ pa , Ɔfəm ɔka mi ɔ bondəs ɔMarki ,
42001047	Ɔwa aŋyina a mi aŋ yasanɛ yi məbɔnɛ ta Kuru ɔKisis kȧmi ,
42001048	kotȧy-e ɔ po nanɛ ȧŋbɔy ŋɔŋ ubɛra ka mayira mɔŋ məthoranɛ .
42001049	Ȧtesoma-e ɔwe ba aŋfɔsɔ bɛ-e ɔ po yɔna mi tȧy təbana ; Aŋes ŋɔŋ aŋ yi ɔSəm .
42001050	Aŋney ŋɔŋ aŋ yi ka ŋaŋ aŋa nesa kɔ , Kəwur ka rəkomra kəkɔ ka rəkomra .
42001051	Ɔ po tɔrinɛ afɔsɔ abana yi ȧŋlonk ŋɔŋ . Ɔ po sakthi aŋbonɛ tȧy ka ɛnanɛ ya ɛmerȧ yaŋ .
42001052	Ɔ po thora abȧy kəwur ka tawaŋ taŋ ; Ɔ ŋata aŋfəm amɔnɛ .
42001053	Ɔ po namsir aŋfəm ador yi yɛt ɛfinɔ , Kɛrɛ aŋyola-e , ɔ bȧl ŋa afoth .
42001054	Ɔ po mar ȧŋbɔy ŋɔŋ Isrɛl salata aŋnei ŋɔŋ ,
42001055	Kama ɔ lasər ɛlahiri yɔŋ ka aŋbemba a su , Ka Ebraham , yi ka rȧkomra rɔŋ thəbana .
42001056	Merɛŋ ɔ yianɛ yi Elisabɛth-ȧŋ mɔlɔ ma yof ɛsas , kɔ kȧlanɛ ka ȧŋseth ŋɔŋ .
42001057	Ɔwa ȧŋlɔkɔ aŋ lasər ta Elisabɛth tə kəkom , kɔ kom wath uruni .
42001058	Aŋfatanɛ ŋɔŋ yi aŋfəm ŋɔŋ aŋ təl kəpa Kurɔŋ ɔ po tɔri kɔ aŋnei ŋɔŋ abana , kaŋ yɔ məbɔnɛ yi kɔnɔŋ .
42001059	Ka ȧŋrey aŋa bekȧ tamthərɛsas-e , aŋ der tə kəbirons ɔwath , kaŋ yema bont kɔ Sakarayas , kətəmərnɛ ɔkas kɔŋ .
42001060	Kɛrɛ ɔkara kɔŋ ɔ pa , Yi thahɔ , thambe a bont kɔ Yɔn .
42001061	kaŋ pa ro ŋɔŋ , Wuni ba ȧŋes aŋe ɔ yi hɛ ka rȧkomra ra mu bɛ .
42001062	kaŋ yif ɔkas kɔŋ yi kəŋakər , ȧŋes areke ɔ yema a bont kɔ .
42001063	kɔ yif ta awalka , kɔ gbal kəpa , Aŋes ŋɔŋ ŋə yi Yɔn . Ka ŋa bɛ aŋ kabanɛ .
42001064	Ɔlɛmp wati kȧsəŋ kɔŋ kə kanthɛ , ramer rɔŋ rə səlɛ , kɔ fɔf , ɔ thɔkəs Kurɔŋ .
42001065	Ka rənes rə wop aŋfəm bɛ aŋa yirȧ ɔfati ; ka mapa ame bɛ mə gbanthɛnɛ ka ȧŋthɔf ŋa tȧteŋ ŋa ro Yudia bɛ .
42001066	Ka aŋfəm bɛ aŋa təl ti-e , aŋ bot ti ka ɛmerȧ yaŋ , aŋ yif . To ɔwath ɔwe mɔ re yi-e ? Ɔwa kȧta ka Kuru kə yi yi kɔnɔŋȧŋ .
42001067	Ɔkas kɔŋ Sakarayaŋ ɔ la yi ɔYina məsəm , ɔ pa ,
42001068	Ta ɔMarki ɔKuru ka Isrɛl ɔ ba aruba , Pəkasifɛ ɔ po nanɛ afəm ŋɔŋ , ɔ bani ŋa .
42001069	Ɔ po sɔŋ uKisis ubana ta ȧtȧ su Ka ȧŋseth ŋa Debid ȧŋbɔy ŋɔŋ .
42001070	Mɔ mɔ fɔf ka tasəŋ ta aŋnabi ŋɔŋ asəm , kȧbi ka thəpaŋ .
42001071	Kama ɔ kisis su ka aŋtheranɛ a su , Yi ka kȧta ka ŋaŋ aŋa gbɛŋa su bɛ .
42001072	Kama ɔ tɔri ȧney ka aŋkas a su , Kama ɔ nanɛ aŋlemranɛ ŋɔŋ asəm .
42001073	Aŋgbiŋ aŋa ɔ gbiŋ ka Ebraham ɔkas kȧsu ,
42001074	kəpa , Bepi ɔ po wurɔ su ka mȧta ma aŋtheranɛ a su-e , Sə tə bȧtho kɔ rə kəte ba rənes ,
42001075	Rə məsəm yi məlompi roder kɔŋ kədi ka mȧrey ma su bɛ .
42001076	Ɔwa munɔŋ , wath , a tə tela mu unabi ka ɔBɔli rəkɔm , Ȧtesoma-e mə tə təmȧ ɔMarki kədi tə kəbɛmpa asoŋ tɔŋ ;
42001077	Tə kəsɔŋ aŋfəm ŋɔŋ kȧtȧrȧ ka kəkisi , Ka katerɔ ka ɛhakɛ yaŋ ;
42001078	Salata ȧŋney abana ŋa ɔKuru kȧsu , Soma rasɔk ra rokɔm rə der ro rɔsu .
42001079	Tə kəsɔŋ kəwalɛ ka ŋaŋ aŋa yirȧ ka ȧŋsum yi ka aŋfɔyr ŋa rəfi , Tə kəkora ȧtȧtək ta su ka aroŋ ra məthɔfəl .
42001080	Ɔwa ɔwath ɔ tɛŋa , ɔ bȧk ka aŋyina , kɔ yi ro wula haŋ ka ȧŋrey aŋa ɔ tɔrinɛ ka Isrɛl .
42002001	Ka pə re yi ka mȧrey mati Sisar Akɔstɔs-əŋ ɔ tam kəpa a ba tə kəgbal ames ma aŋfəm ka ȧdȧru bɛ .
42002002	Kagbal ames ma aŋfəm ake kə yi kətɔtɔkɔ bɛ ka kasara ka Siriniyɔs ro Siriya .
42002003	Ɔwa wuni o wuni ɔ kɔnɛ ka kȧpet kɔŋ , kȧmȧ a gbal ȧŋes ŋɔŋ .
42002004	Yosɛfȧŋ sɔ ɔ wur ro Nasarɛth ka ȧŋthɔf ŋa ro Kalili , ɔ kɔ ro Yudiya ka kȧpet ka Debid ȧke a bont Bɛthlihɛm , ȧtesoma-e ɔ yi ka ȧŋseth yi ȧŋbɔnshɔ ŋa Debid ,
42002005	kȧmȧ a gbal ȧŋes ŋɔŋ yi Meri ɔwe ɔ fath ; ɔwa ɔ ba kor kəbaki .
42002006	Kɛrɛ maŋ yi ri-e , mȧrey ma Meri mə lasər ta kȧkom kɔŋ .
42002007	Ɔwa ɔ kom ɔwan kɔŋ utɔtɔkɔ uruni , kɔ rapər kɔ totha təbɔli , ɔ bot kɔ dɛr ro mə a bot ɛdi ya ɛsɛm , ma aseth ayiyanɛ alɔm aŋ te sɔ yi ta ȧtȧ ŋaŋ-e .
42002008	Ka afəm atɔl təlɔmɛ aŋ yi ka ȧŋthɔf ŋati , aŋ bȧkər ro lal tə kəbumər akuthi ka ŋaŋ tȧtȧk .
42002009	Ɔwa ɔmaleka ka Kuru ɔ wurər ŋa pus , ka aŋyiki ŋa Kuru aŋ gbɛnthar ŋa , kaŋ nesa .
42002010	Ka ɔmaleka ɔ pa ro ŋaŋ , Te nu nesa , ȧtesoma-e i kȧrȧ nu kɛra kəfinɔ ka məbɔnɛ məbana , ama mə yi ta afəm bɛ .
42002011	kotȧy-e a po koma nu thonɔŋ ka kȧpet ka Debid uKisis ɔwe yi Krayst ɔMarki .
42002012	Ɔwa aŋe aŋ tə yi alomar ro rɔnu ; nə tə bəp kalɛnth a rapər kɔ totha təbɔli , ɔ fənthȧ dɛr ro mə a bot ɛdi ya ɛsɛm .
42002013	Ka ɔlɛmp wati runiya ra aŋyama ŋa ro riyana rə yi yi ɔmaleka , rə thɔkəs Kuru , rə pa ,
42002014	Ta Kuru ɔwe yi rokɔm ɔ ba ayiki , Ta məthɔfəl mə yi nɔru ka aŋfəm aŋa mə thesis kɔ .
42002015	Ma aŋmȧleka aŋ wur ro ŋaŋ aŋ kȧlanɛ ro riana-e , aŋtɔl ɛsɛm aŋ pa kətɔŋ ka ŋaŋ , Maŋ kɔ nu ro Bɛthlihɛm kȧmȧ sə nənk ȧtȧy ȧte ȧtȧ po yɔnɛ , ȧte ɔMarki ɔ po tɔri su .
42002016	kaŋ kɔnɛ ri yi kəgbukɛ , aŋ bəp Merɛŋ yi Yosɛf-əŋ , ɔwa kalɛnth ɔ fənthȧ ka ɔdɛr ro mə a bot ɛdi ya ɛsɛm .
42002017	Ɔwa maŋ nənk ɔwath-e , aŋ tɔri ȧŋpa aŋa a kanɛ ŋa ta ɔwath ɔwe .
42002018	Ka aŋfəm bɛ aŋa təl ti-e aŋ kabanɛ ta mȧtȧy ama aŋtɔl aŋ kanɛ ŋa .
42002019	Kɛrɛ Merɛŋ ɔ bɛnɛ mȧtȧy ame bɛ-e , ɔ tȧmtȧmnɛ ma ka ȧŋmerȧ ŋɔŋ .
42002020	Ɔwa aŋtɔl ɛsɛm aŋ kȧlanɛ rə kəyikis yi rə kəthɔkəs Kuru ta mȧtȧy bɛ ama aŋ po təl yi ama aŋ po nənk , mɔ mə a kanɛ ŋa .
42002021	Ɔwa ma mərey tamthərɛsas mə po thas-e , ȧŋlɔkɔ aŋ bek tə kəbirons kɔ , ka a bont kɔ ŋes Yisɔs , ȧŋes aŋa ɔmaleka ɔ sɔŋ kɔ yeŋka ɔkara ɔ gbasi akor kɔŋ .
42002022	Ɔwa ma mȧrey ma kagbili ka ŋaŋ mə po lasər mɔlɔ ma aŋthɔ ŋa Mosis aŋ pa , aŋ kȧrȧ ɔwath ro Yerusalɛm tə kəlaŋkli kɔ ka ɔMarki ,
42002023	( mɔ mə a gbal ka aŋthɔ ŋa ɔMarki kəpa , Uruni o runi ɔwe kanthi ȧŋpɔru a tə bont kɔ usəm ka ɔMarki ) ,
42002024	dɛ yi tə kəwura sathka mɔ mə a pa ka aŋthɔ ŋa ɔMarki , təfop ŋarəŋ , thalɔm təpərəm təfɛth ŋarəŋ .
42002025	Ɔwa , kəla , wuni ɔ yi ro Yerusalɛm , ȧŋes ŋɔŋ ŋə yi Simiyɔn ; wuni ɔwe yi ulompi , ɔ nesa Kuru , ɔ kar kȧbɛfəth ka Isrɛl . Ɔwa ɔYina məsəm ɔ rensa kɔ .
42002026	Ɔyina məsəm ɔ po tɔri kɔ kəpa ɔ ba hɛ tə kənəŋk rəfi haŋ ɔ po nənk ɔKrayst ka ɔMarki .
42002027	Ka ɔYina məsəm ɔ kora kɔ ka ȧŋseth ŋa Kuru ; ɔwa ma Yosɛf yi Merɛŋ aŋ wɔŋȧ ɔwath Yisɔsȧŋ , kȧmȧ aŋ yɔ matanɛ ma aŋthɔ-e ,
42002028	Simiyɔn ɔ gbasi ɔwath ka maloŋk mɔŋ , ɔ ruba Kuru , ɔ pa ,
42002029	ƆMariki , ka-ake ter ȧŋbɔy a mu ɔ kɔnɛ yi məthɔfəl Mɔ mə ȧrim ra mu rə pa-e .
42002030	kotȧy-e , ɛfɔr ɛ mi ɛ po nənk kakisis ka mu .
42002031	Ȧke mə po bɛnɛnɛ roder kədi ka təbona bɛ ;
42002032	Amotha tə kəmotha tȧbona təlɔm Yi aŋyiki ŋa aŋfəm a mu Isrɛl .
42002033	Ɔwa Yosɛf-əŋ yi ɔkara ka ɔwath aŋ kabanɛ ka mȧtȧy ama a fɔf ta atɔŋ .
42002034	Ɔwa Simiyɔn ɔ ruba ŋa , ɔ pa ka Meri ɔkara kɔŋ , Kəla , a bot ɔwath ɔwe ta kafumpɔ yi kȧyokanɛ ka agbȧthi ro Isrɛl ; ɔwa ta alomar sɔ aŋa mə a pɛnsa ;
42002035	kȧmȧ ɛnanɛ ya ɛmerȧ ɛgbathi ɛ ŋaibɛ . Yao , agbathɔ aŋ tə raf kabuth ka mu sɔ .
42002036	Ɔwa Ana , unabi ubɛra ɔ yi ri , ɔwan bɛra ka Fanuɛl , ka ȧŋbɔnshɔ ŋa Asar ; ɔ po bȧk kəbak kəbana , ɔ yirȧ ka ɔwos kɔŋ təren tȧmthədɛrəŋ ka kȧfanɛ kɔŋ .
42002037	Ɔ tiyȧ ubora təren təgba tanlɛ təren tanlɛ . Ɔya ɔwe ɔ gbapɛ hɛ ȧŋseth ŋa Kuru , kɛrɛ ɔ bȧtho Kuru gbɛs pali-əŋ , rə kəramnɛ yi kəwop asum .
42002038	Ɔ wɔŋ ri ȧŋlɔkɔ ŋati gbeŋ , ɔ muti Kuru mɔmɔ , ɔ fɔf ta ɔwath ka ŋa bɛ aŋa kar ta kabani ka Yerusalɛm .
42002039	Maŋ po yɔ mȧtȧy bɛ mɔ mə aŋthɔ ŋa Kuru aŋ pa-e , aŋ kȧlanɛ ro Kalili , ka kȧpet ka ŋaŋ ro Nasarɛth .
42002040	Ɔwa ɔwath ɔ tɛŋa , kɔ bȧk mədɛr ka ɔYina , ɔ la kətemp , ka ȧŋboŋa ŋa Kuru aŋ yi kɔ .
42002041	Ɔwa aŋfəm ŋɔŋ aŋ la kɔ ro Yerusalɛm kəren o kəren ka amet ma kapainɛ .
42002042	Ma Yisɔsȧŋ ɔ po bȧk təren tɔfɔt tərəŋ-e , aŋ kɔ ro Yerusalɛm mɔ matanɛ ma amet mə yi .
42002043	Maŋ po lasər marey-e , aŋ kȧlanɛ , ɔwa ɔwath Yisɔsȧŋ ɔ tiyȧ rodarəŋ ro Yerusalɛm , kɛrɛ Yosɛf yi ɔkara kɔŋ aŋ tɛ hɛ ti ;
42002044	kɛrɛ maŋ nanɛ ɔ yi yi ŋaŋ ka aŋyama-e , aŋ bȧsər ȧŋbiyas ȧrey ŋin , kaŋ thɛns kɔ kətɔŋ ka rȧkomra yi antaranɛ ŋaŋ .
42002045	Ɔwa maŋ te nənk kɔ-e , aŋ kȧlanɛ ro Yerusalɛm tə kəthɛns kɔ .
42002046	Ka pə re yi kədareŋ ka mərey məsas aŋ bəp kɔ ka ȧŋseth ŋa Kuru , ɔ yirȧ kətɔŋ ka aŋkarmɔkɔ , ɔ sua ŋa ɛləns , ɔ yifəth yifəth ŋa sɔ .
42002047	Ŋa bɛ aŋa təlȧ kɔ aŋ kabanɛ ka kȧtȧrȧ kɔŋ yi ɛgbaki yɔŋ .
42002048	Ɔwa maŋ nənk kɔ-e , aŋ kabanɛ ; ka ɔkara kɔŋ ɔ pa ro ŋɔŋ , Wan kȧmi , to som mɔ yɔ su yaŋ-e ? Kəla , ɔkas ka mu yi minɛŋ , sə thɛns mu rə asoli abana .
42002049	Ɔ pa ro ŋɔŋ , To som mə nə thɛns mi-e ? Nə tɛ hɛ kəpa i ba kəyɔ mapanth ma ɔKas ka mi-i ?
42002050	Kɛrɛ pə sɔk hɛ ŋa ta ȧte ɔ pa ro rɔŋaŋ .
42002051	kɔ kȧlanɛ yi ŋaŋ ro Nasarɛth , ɔwa ɔ yi usanɛ ro ŋaŋ , kɛrɛ ɔkara kɔŋ ɔ bɛnɛ mapa ame bɛ ka ȧŋmerȧ ŋɔŋ .
42002052	Ɔwa Yisɔsȧŋ ɔ bȧr sɔthɔ kətemp yi kəsaŋa . Ɔ ba kəmar tȧy ka Kuru yi ka afəm .
42003001	Ka karen ȧke bekȧ tɔfɔt tamath ka kagbəka ka Tibɛrias Sisar , ma Paylet ɔ gbəka ro Yudia , Hɛrɔdȧŋ ɔ gbəka ro Kalili , ɔwa ɔwɔnt kɔŋ Filip-e ɔ gbəka ro Ituriya yi ka ȧŋgbȧp ŋa ro Trakɔnitɔs , ɔwa Lisaniyasȧŋ ɔ gbəkȧ ro Abilini ,
42003002	ɔwa Anas yi Kayafas aŋ yi afode abana-e , ȧrim ra Kuru rə der ka Yɔn ɔwan ka Sakarayas ro wula .
42003003	kɔ der ka ȧŋthɔf aŋa gbətɔ ka Yɔrdan , ɔ kawandi ȧŋbaftisəm ŋa kəthupi ta katerɔ ka ɛhakɛ ;
42003004	mɔ mə a gbal ka ȧkȧfȧ ka Isaya ɔnȧbi kəpa , Ȧrim rəgbaŋklo ra wuni ro wula ara pa , Bɛmpa nu aroŋ da ɔMarki , Lompəs nu asoŋ tɔŋ .
42003005	A tə lasər tagboŋkəl bɛ , a tə thora tȧteŋ bɛ , təbana-o , təlɔl-o , Asoŋ təkənə a tə lompəs ti , ɔwa a tə thənəpəs asoŋ təgbopɛ gbopɛ .
42003006	Ɔwa afəm sɛŋk aŋ tə nənk kakisi ka Kuru .
42003007	Ɔwa Yɔn ɔ pa ka ȧsuniya ȧte wur kȧmȧ ɔ baftays ŋa , Naŋ rəkomra ra ɛgbɔrɔ , kanɛ maŋ nu kȧmȧ nə gbukɛ rabaŋ ara mə der-e ?
42003008	Wurɔ nu məkomi ama bek ta kəthupi , ɔwa te nu təp kəpa ka ɛmerȧ ɛ nu , Sə ba Ebraham ta ɔkas kȧsu , kotȧy-e i kanɛ nu kəpa , Kuru ɔ gbəli yɔ awuth aŋ wur ka masar ame ta Ebraham .
42003009	Ɔwa ka-ake a po bot kabap ka ɛthəŋk ya ɛyint . Tiyȧŋ ŋənt o ŋənt aŋa mə te wurɔ məkomi məfinɔ a tə tap ŋi , ɔwa a tə fitha ŋi ro nȧnt .
42003010	Ka aŋfəm aŋ yif kɔ , aŋ pa , To mə sə yɔ-e ?
42003011	kɔ wosȧnɛ ŋa ɔ pa , Kɔnɔ ɔwe ba suma tərəŋ , ta ɔ sɔŋ ɔwe te ba-e , ɔwa kɔnɔ ɔwe ba ra rədi ta ɔ tansanɛ yi .
42003012	Ka aŋthoŋkla ɛfȧk aŋ der kȧmȧ ɔ baftays ŋa sɔ , aŋ pa ro ŋɔŋ , Pa , saŋ , to mə sə yɔ-e ?
42003013	kɔ pa ro ŋaŋ , Te nu yɔ a fak pəthas amɔlɔ ama a bonta nu .
42003014	Ka aŋtim sɔ aŋ yif kɔ , aŋ pa , Ɔwa saŋ-e , to mə sə yɔ-e ? kɔ pa ro ŋaŋ , Te nu sɔmpa wuni o wuni , te nu yɔ wuni o wuni yaŋfa , ɔwa ta ȧŋrȧm a nu aŋ bek nu .
42003015	Ma aŋfəm aŋ kar yi ɛmerȧ ɛgbasa-e , ɔwa maŋ yi bɛ aŋ tȧmtȧmnɛ ka ɛmerȧ yaŋ ta Yɔnȧŋ bepi ɔ yi ɔKraist-e , Yɔn ɔ lasi ɔ pa ro ŋaŋ ,
42003016	Minɛ i baftays nu yi mȧnt , kɛrɛ kɔnɔ ɔwe mə der ɔ thasi mi afɔsɔ , i yi hɛ ubeki tə kəsəli nabeŋa na ɛkɔftha yɔŋ . Kɔnɔ tə baftays nu yi ɔYina məsəm yi nȧnt .
42003017	Kathɛmɛ kɔŋ kə yi ka kȧta kɔŋ , ɔwa ɔ tə fuŋa aŋgbethe ŋɔŋ gbəraŋ , ɔ tə thoŋkla ȧpəla ro fuŋk kɔŋ , kɛrɛ ɔ tə thɔi ɛgbəftha rə nȧnt ana mə te dimsɛ .
42003018	Ɔwa Yɔnȧŋ ɔ kawandi ȧkɛra kəfinɔ ka aŋfəm , yi ɛmaŋ ɛlɔm ɛgbathi .
42003019	Kɛrɛ ma Yɔnȧŋ ɔ ŋal Hɛrɔdȧŋ ɔbȧy salata Herodias ɔrani ka ɔwɔnt kɔŋ-e , yi ta mȧtȧy mələs bɛ ama ɔ po yɔ ,
42003020	ɔ kȧl bȧr ȧte sɔ ka maləs mɔŋ , ma ɔ bot Yɔn ka ȧŋseth ŋa tərəŋka .
42003021	Ɔwa ma ɔ baftays aŋfəm bɛ-e , ka pə re yi a baftays Yisɔs sɔ . Ɔwa ma ɔ yi ras ka kəramnɛ-e , ȧkȧriyana kə kanthɛ ,
42003022	ka ɔYina məsəm ɔ thor ɔ ba adɛr mɔ kəpərəm , kɔ rensa kɔ , ɔwa rim rə wur ka ȧkuru ara pa , Munɔ yi ɔWan kȧmi ubɔthər ; mə thesis ȧŋmerȧ a mi finɔ .
42003023	Ma Yisɔs kɔn kɔnɔnɛ ɔ təp mapanth mɔŋ ɔ ba təren kəgba tɔfɔt ; aŋfəm aŋ nanɛ ɔ yi ɔwan ka Yosɛf ɔwe yi ɔwan ka Heli ,
42003024	ɔwan ka Mathat , ɔwan ka Lifay , ɔwan ka Meliki , ɔwan ka Yanay , ɔwan ka Yosɛf ,
42003025	ɔwan ka Mathathayas , ɔwan ka Emɔs , ɔwan ka Nahum , ɔwan ka Esli , ɔwan ka Nȧkay ,
42003026	ɔwan ka Mȧyath , ɔwan ka Mathathayas , ɔwan ka Semein , ɔwan ka Yosɛf , ɔwan ka Yoda ,
42003027	ɔwan ka Yoanan , ɔwan ka Resa , ɔwan ka Serobabɛl , ɔwan ka Sialthiɛl , ɔwan ka Neri .
42003028	ɔwan ka Mɛlki , ɔwan ka Adi , ɔwan ka Kosam , ɔwan ka Elmadam , ɔwan ka Er ,
42003029	ɔwan ka Yisa , ɔwan ka Eliyesa , ɔwan ka Yorim , ɔwan ka Mathat , ɔwan ka Libay ,
42003030	ɔwan ka Simiyɔn , ɔwan ka Yuda , ɔwan ka Yosɛf , ɔwan ka Yonan , ɔwan ka Eliakim ,
42003031	ɔwan ka Milia , ɔwan ka Menan , ɔwan ka Mȧthatha , ɔwan ka Nethan , ɔwan ka Debid ,
42003032	ɔwan ka Yɛsi , ɔwan ka Obed , ɔwan ka Bowas , ɔwan ka Salmon , ɔwan ka Neson ,
42003033	ɔwan ka Aminadab , ɔwan ka Aram , ɔwan ka Hɛsrɔn , ɔwan ka Fares , ɔwan ka Yuda ,
42003034	ɔwan ka Yekɔb , ɔwan ka Aysak , ɔwan ka Ebraham , ɔwan ka Tera , ɔwan ka Nahor ,
42003035	ɔwan ka Seruk , ɔwan ka Reu , ɔwan ka Pilɛk , ɔwan ka Heba , ɔwan ka Sela ,
42003036	ɔwan ka Kenan , ɔwan ka Arfaksad , ɔwan ka Sɛm , ɔwan ka Noa , ɔwan ka Lemek ,
42003037	ɔwan ka Mɛthusala , ɔwan ka Inɔk , ɔwan ka Yerɛd , ɔwan ka Malɛl , ɔwan ka Kenan ,
42003038	ɔwan ka Enos , ɔwan ka Seth , ɔwan ka Adȧm , ɔwan ka Kuru Məsaba .
42004001	Ka Yisɔs ɔ la ɔYina məsəm , ɔ wur ro Yɔrdan , ɔwa ɔYina ɔ kera kɔ ro wula ,
42004002	Mərey təgba tərəŋ-e , Sethani ɔ gbɔns kɔ . Ka mȧrey mati ɔ di hɛ rəka o rəka , ɔwa ma mə poŋ-e , dor rə wop kɔ .
42004003	Ka Sethani ɔ pa ro ŋɔŋ , Bepi mə yi ɔWan ka Kuru-e , yamari aŋsar aŋe kȧmȧ aŋ səkɛ kəbo .
42004004	Ka Yisɔs ɔ wosȧnɛ kɔ , ɔ pa , A po gbal kəpa , Pə yi hɛ rə kəbo gbo son rə wuni kəpet mɔ ŋesəm-e , kɛrɛ rə rim o rim ra Kuru .
42004005	Ka Sethani ɔ gbepa kɔ ka kəteŋ kəbɔli rəkɔm , ɔ tɔri kɔ tabȧy bɛ ta ȧdȧru rə kəgbȧləp win .
42004006	kɔ pa ro ŋɔŋ , I ti sɔŋ mu aŋfɔsɔ aŋe bɛ yi aŋyiki ŋati , kotȧy-e a po laŋklia ŋi ro rɔmi ; ɔwa i gbəli sɔŋ ŋi wuni o wuni ɔwe i yema .
42004007	Tiyȧŋ bepi mə bȧtho mi-e , i ti sɔŋ mu ŋi bɛ .
42004008	Ɔwa Yisɔs ɔ wosa ɔ pa , Sək mi rȧŋ Sethani . A po gbal kəpa , Mə tə bȧtho ɔMarki ɔKuru ka mu , ɔwa kɔn son kɔnɔ mə yi tə kəbȧtho .
42004009	Ka Sethani ɔ kera kɔ ro Yerusalɛm , ɔ təmər kɔ rə ȧgbȧp ŋin ɔbɔli rəkɔm ka ȧŋseth ŋa Kuru , kɔ pa ro ŋɔŋ , Bepi mə yi ɔWan ka Kuru-e təlpɛ roratha ;
42004010	kotȧy-e a po gbal kəpa , Ɔ tə yamari aŋmȧleka ŋɔŋ ta ȧtȧ mu , tə kəbumər mu ,
42004011	ɔwa Ka mȧta maŋ aŋ tə kɛkər mu Kama mə te pəth rə ȧsar .
42004012	Ɔwa Yisɔs ɔ wosa , ɔ pa ro ŋɔŋ , A po pa , Te mɛmər ɔMarki ɔKuru ka mu .
42004013	Ma Sethani ɔ poŋ ɛgbɔns bɛ-e , ɔ ter Yisɔs haŋ alɔkɔ alɔm .
42004014	Ka Yisɔs ɔ kȧlanɛ ro Kalili ka aŋfɔsɔ ŋa ɔYina məsəm , kɔ ba ŋes abana ka ȧŋthɔf ŋati bɛ .
42004015	kɔ thəksa aŋfəm ka ɛseth yaŋ ɛgbanɛ , ka ŋa bɛ aŋ yikis kɔ .
42004016	Ka Yisɔs ɔ der ro Nasarɛth rə a rusəm kɔ . Ɔwa mɔ mə matanɛ mɔŋ mə yi-e , ɔ wɔŋ ka ȧŋseth agbanɛ ka aŋsabath , kɔ təmȧ tə kəkaraŋ .
42004017	Ka a sɔŋ kɔ ȧkȧfȧ ka Isaya tə kəkaraŋ . Ɔ kanthi ki , kɔ bəp ɔdɛr rə a gbal kəpa ,
42004018	ƆYina ka ɔMarki ɔ rensa mi , Pəkasifɛ ɔ po səməs mi tə kətɔri ȧkɛra kəfinɔ ka Kuru ka ȧŋmɔnɛ . Ɔ som mi tə kətaməs kasəli ka atɛndɛbira , Yi kakal kəli ka aŋfith , Tə kəsɔŋ rȧwankom ka aŋa a thiŋkər rə afɔsɔ rəkɔm .
42004019	Tə kətaməs karen kəfinɔ ka ɔMarki .
42004020	kɔ kantha ȧkȧfȧ , ɔ kala ki ka ȧŋbɔy , kɔ yirȧ . Ɔwa ɛfɔr ya ŋa bɛ aŋa yi ka ȧŋseth agbanɛ ɛ tansa kɔ .
42004021	kɔ təp kəpa ro ŋaŋ , Thonɔŋ a po lasər mȧgbal ame ka katəl ka nu .
42004022	Ɔwa aŋfəm bɛ aŋa bəpər-e , aŋ fɔf finɔ ta atɔŋ , ɔwa aŋ kabanɛ ta ȧsim təfinɔ ȧte wur ka kȧsəŋ kɔŋ ; aŋ yif , Ɔwan uruni ka Yosɛf kɔn thahɔ ɔwe-i ?
42004023	kɔ pa ro ŋaŋ , Tɛntɛnɛ nə tə tɔri mi aŋlomɔ aŋe , Bolomba , ramərnɛ ; tȧy o tȧy ȧte sə təl mə po yɔ ro Kepaniyɔm-e , yɔ ti sɔ nɔ ka ȧŋthɔf a mu .
42004024	kɔ pa ro ŋaŋ , Tɛntɛnɛ i kanɛ nu , a malanɛ hɛ unabi o nȧbi ka ȧŋthɔf ŋɔŋ .
42004025	Kɛrɛ i kanɛ nu ka təteŋ kəpa , Abora agbȧthi aŋ yi ro Isrɛl ka mȧrey ma Ilaya , ma a kantha ȧkuru təren təsas yi yof tamthərukin , ka ȧŋlɔkɔ ma dor rəbana rə yi ka ȧŋthɔf bɛ .
42004026	Kɛrɛ a som hɛ Ilaya ka ukin ka ŋaŋ thambe ka ubora ro Sarɛptha , ka ȧŋthɔf ŋa Sidon .
42004027	Ɔwa afəm agbȧthi aŋa ba arom aŋ yi ro Isrɛl ka ȧŋlɔkɔ ŋa Ilasha ɔnȧbi , kɛrɛ a fethər hɛ ukin ka ŋaŋ thambe Nemɔn ɔSirian .
42004028	Ka ŋaŋ bɛ aŋa yi ka ȧŋseth agbanɛ maŋ təl mȧtȧy ame aŋ bora bansȧ ,
42004029	aŋ yokanɛ aŋ bȧl kɔ ka kȧpet , aŋ kera kɔ ka ɔthalnɛ wa kateŋ ro a təmər kȧpet ka ŋaŋ , kȧmȧ a fitha kɔ roratha .
42004030	Kɛrɛ Yisɔs ɔ thas ka kətɔŋ ka ŋaŋ ɔ kɔnɛ .
42004031	kɔ thor ro Kepaniyɔm , kəpet ka ro Kalili , kɔ thəksa ŋa ka aŋsabath .
42004032	kaŋ kabanɛ mathəksa mɔŋ , ȧtesoma-e ȧrim rɔŋ rə yi yi afɔsɔ .
42004033	Ɔwa wuni ɔ yi ka ȧŋseth agbanɛ , ɔ ba ukərəfi uləs , ɔ sel ɛrɔŋ ,
42004034	ɔ pa , Ko tȧy tȧŋ sə ba yi munɔŋ-a ? Munɔ Yisɔs ɔwe ro Nasarɛth ! Mə der tə kələsər su-i ? I tȧrȧ ɔwe mə yi-e , ɔSəm ka Kuru .
42004035	Ka Yisɔs ɔ ŋal kɔ , ɔ pa , Taŋk , ɔwa wur ro ŋɔŋ . Ma ɔkərəfi ɔ po napanɛ kɔ kətɔŋ ka ŋaŋ-e , ɔ wur , ɔ yɔ hɛ kɔ ɔbaŋ .
42004036	Ɔwa ŋa bɛ aŋ kabanɛ , aŋ fɔflanɛ aŋ pa , Ko rim raŋ are-e , kotȧy-e , rə afɔsɔ ɔ yamari aŋkərəfi aləs , ɔwa aŋ wur-e ?
42004037	Ka tȧgbuŋ tɔŋ tə gbanthɛnɛ dɛr o dɛr ka ȧŋthɔf ŋati .
42004038	Ma Yisɔsȧŋ ɔ wur ka ȧŋseth agbanɛ-e , ɔ wɔŋ ka ȧŋseth ŋa Saymɔn . Ɔwa mədɛr məgbipanɛ məlel mə wop ɔniŋkara ka Saymɔn , ka aŋfəm aŋ nɛmthɛnɛ kɔ ta atɔŋ .
42004039	kɔ bȧkər kɔ , ɔ ŋal ratu , ka rə ter kɔ . Ka ɔlɛmp wati ɔya ɔ yokanɛ ɔ yɔna ŋa .
42004040	Ma aret rə yema wɔŋ-e , aŋfəm bɛ aŋa ba afəm atuy rə rətu o rətu , aŋ kȧrȧ ŋa ka Yisɔs ; ɔ rend mȧta mɔŋ ka ŋa bɛ , ɔ yenkəs ŋa .
42004041	Ɔwa aŋkərəfi aləs sɔ aŋ wur rə afəm agbȧthi , aŋ woŋa , aŋ pa , Munɔ mə yi ɔWan ka Kuru ; kɔ ŋal ŋa , ɔ selɔyɛ aŋ fɔf ȧtesoma-e aŋ tȧrȧ kəpa kɔnɔ yi ɔKrayst .
42004042	Ma pə sɔk-e , Yisɔs ɔ wur ɔ kɔnɛ dɛr ɔyeŋ . Ɔwa aŋfəm aŋ thɛns kɔ . Maŋ fir kɔ aŋ yema kali kɔ kəwur ro rɔŋaŋ .
42004043	Kɛrɛ ɔ pa ro ŋaŋ , I ba tə kətɔri ȧkɛra kəfinɔ ka rȧbȧy ra Kuru ka tapet təlɔm sɔ , kotȧy-e ta ȧte tə a som mi .
42004044	Ɔwa Yisɔsȧŋ ɔ taməs ka ɛseth ɛgbanɛ ro Kalili .
42005001	Ka pə re yi ma aŋfəm aŋ thiŋkanɛ kɔ tə kətəl ȧrim ra Kuru-e , ɔ bɔ təmȧ rayɛr ka ȧŋbonka ŋa Kɛnɛsarɛt .
42005002	kɔ nənk təbil tərəŋ tə təmȧ ro bonka rayɛr ; aŋləm aŋ po wur ri , aŋ bɔ yak tapɛl taŋ .
42005003	Ɔwa Yisɔsȧŋ ɔ wɔŋ ka abil ŋin aŋa yi aŋa Saymɔn , kɔ nɛmthɛnɛ kɔ tə kəwura ȧŋbil ka aŋgbaŋ ɔthan . Kɔ yirȧ ri , ɔ thəksa aŋfəm .
42005004	Ma ɔ tey kəfɔf-e , ɔ pa ka Saymɔn , Wɔŋ ka ɔbɔlɔŋ kȧmȧ mə thora tapɛl ta nu tə kələm .
42005005	Ka Saymɔn ɔ wosa , ɔ pa , Pa , sə sɔkɔ thɔrɔnɛ gbɛs , sə gbip hɛ koko ; kɛrɛ salata ȧrim ra mu-e , i ti thora tapɛl .
42005006	Maŋ po yɔ yi-e , aŋ gbip ɛlop kəgbath kəbana , haŋ tapɛl taŋ tə pimsa .
42005007	kaŋ kapanɛ aŋkos ŋaŋ aŋa yi ka ȧŋbil alɔm kȧmȧ aŋ der mar ŋa . Kaŋ der , aŋ lasər tabil tərəŋ haŋ tə təp kəmɔta .
42005008	Ma Saymɔn Pita ɔ nənk ȧte-e , ɔ gbəpsa ka tawu ta Yisɔs , ɔ pa , Sək ro mi ɔMarki , ȧtesoma-e minɛ wuni ka ɛhakɛ wɔŋ .
42005009	Pəkasifɛ ɔ kabanɛ , yi aŋa yi yi kɔnɔ , ta kagbath ka ɛlop aŋa aŋ gbip .
42005010	Ya pə yi sɔ Yeməsȧŋ yi Yɔnȧŋ , aŋwuth ŋa Sɛbɛdi , aŋa yi aŋkos ŋa Saymɔn . Yisɔs ɔ pa ka Saymɔn , Te nesa , kətəp ka-ake mə tə gbip afəm .
42005011	Maŋ po liŋ tabil taŋ ro gbaŋ-e aŋ tey mayɛt bɛ aŋ tȧŋ kɔ .
42005012	Ka pə re yi ma ɔ yi ka kəpet kəlɔm ɔ nənk ri wuni ɔwe la arom . Ma ɔlaŋgba kati ɔ nənk Yisɔsȧŋ-e , ɔ gbəpsa , ɔ nɛmthɛnɛ kɔ , ɔ pa , Pa , bepi mə selɔ-e , mə gbəli fethər mi .
42005013	Ka Yisɔsȧŋ ɔ thanthi kȧta kɔŋ , ɔ gboŋ kɔ , ɔ pa , I selɔ ; yi ugbəraŋ . Ka ɔlɛmp wati aŋrom aŋ gbapɛ kɔ .
42005014	kɔ yamari kɔ kȧmȧ ɔ te kanɛ ti wuni o wuni . Kɔnɛ gbo , tɔrinɛ ka ɔfode , kȧmȧ mə wurɔ sathka ta kafethər ka mu mɔ mə Mosis ɔ yamari , tə kəyi məseri ro rɔŋaŋ .
42005015	Kɛrɛ tȧgbuŋ tɔŋ tə bȧr gbo gbanthɛnɛ , ka tey təbana tə thoŋklanɛ tə kətəl dɛ yi kȧmȧ ɔ damər tatu taŋ .
42005016	Kɛrɛ Yisɔs ɔ katɛ kətɔŋ ka ŋaŋ , ɔ kɔ ro wula tə kəramnɛ .
42005017	Ka pə re yi ka ȧŋrey alɔm-e , ma ɔ bɔ thəksa-e , aFaresi yi akarmɔkɔ ŋa aŋthɔ aŋ yirȧ rayɛr , aŋ wur ka tapet bɛ ȧte yi ro Kalili , Yudia , yi ro Yerusalɛm . Ɔwa aŋfɔsɔ ŋa Kuru aŋ yi ri tə kəyeŋkəs ŋa .
42005018	Ɔwa kəla , aŋfəm aŋ kȧrȧ wuni ɔwe ba məthanthaŋ rə kəfənt . Kaŋ thɛns tə kəwɔŋa kɔ kȧmȧ aŋ bot kɔ rodi ka Yisɔsȧŋ .
42005019	Maŋ te sɔthɔ roŋ tə kəwɔŋa kɔ salata ȧruniya-e , aŋ gbep ka ȧŋseth rokɔm , kaŋ sɔnthɔs kɔ ka aŋfeŋk yi kafənt kɔŋ kətɔŋ ka ȧruniya rodi ka Yisɔs .
42005020	Ma ɔ nənk kȧlanɛ ka ŋaŋ-e , ɔ pa , Langba , a po tera mu ɛhakɛ ɛ mu .
42005021	Aŋkarmɔkɔ yi aŋFarisi aŋ təp kəfɔflanɛ , aŋ pa , Kanɛ ɔwe-e , ɔwe mə ŋamnɛ Kuru-e ? Kanɛ gbəli tera wuni ɛhakɛ thambe Kuru son-e ?
42005022	Ma Yisɔs ɔ tȧrȧ kəpa aŋ fɔflanɛ-e , ɔ wosa ɔ pa ro ŋaŋ , Ko mə nə tȧmtȧmnɛ ka ɛmerȧ ɛ nu-e ?
42005023	Areke tha yi ȧfɔy tȧy tə kəpa-e , A po tera mu ɛhakɛ ɛ mu-o , thalɔm kəpa-e , Yokanɛ mə kɔth-o ?
42005024	Kɛrɛ kȧmȧ nə tȧrȧ kəpa ɔWan ka wuni ɔ ba afɔsɔ ka ȧdȧru tə kətera ɛhakɛ-e , ɔ pa ka ɔwe ba mathanthaŋ , I kanɛ mu , yokanɛ , mə gbasi kafənt ka mu , mə kȧlanɛ ro seth ka mu .
42005025	Ka ɔlɛmp wati ɔ yokanɛ rodi ka ŋaŋ , ɔ gbasi kafənt , ɔ kɔnɛ ro seth kɔŋ rə kəthɔkəs Kuru .
42005026	Ɔwa ŋa bɛ aŋ kabanɛ , aŋ thɔkəs Kuru , ka rənes rə wop ŋa , aŋ pa , Sə po nənk mȧtȧy məkabanɛ thonɔŋ .
42005027	Kədarəŋ ka mȧtȧy ame-e , ɔ wur ri , kɔ nənk uthoŋkla ɛfȧk , ȧŋes ŋɔŋ ŋə yi Libay , ɔ yirȧ ka ɔdɛr rə mə a ram ɛfȧk . Kɔ pa ro ŋɔŋ , Tȧŋ mi .
42005028	kɔ tey mayɛt bɛ , ɔ yokanɛ , kɔ tȧŋ kɔ .
42005029	Ɔwa Lifayȧŋ ɔ bɛnɛnɛ kɔ afantha abana ka ȧŋseth ŋɔŋ gbeŋ , ɔwa aŋfəm aŋa thoŋkla ɛfȧk yi afəm alɔm aŋ yirȧ yi ŋaŋ ka kadi .
42005030	Kɛrɛ aŋFarisi yi aŋkarmɔkɔ aŋa yi yi ŋaŋ aŋ fɔfəthanɛ ka aŋkarande ŋɔŋ , aŋ pa , To som mə nə di , ɔwa nə mun yi aŋthoŋkla ɛfȧk-e , yi aŋfəm ŋa ɛhakɛ-e ?
42005031	Ka Yisɔs ɔ wosa , ɔ pa ro rɔŋaŋ , Ŋaŋ aŋa yi ayenki mədɛr aŋ yema hɛ ubolomba , ante yeŋki mədɛr ŋa gbo ŋa yema ubolomba .
42005032	I de hɛ tə kəmuti aŋlompi , i re muti aŋfəm ŋa ɛhakɛ kȧmȧ aŋ thupi .
42005033	kaŋ pa ro rɔŋɔŋ , Aŋkarande ŋa Yɔn aŋ wop asum katkat , aŋ ramnɛ , ya pə yi sɔ yi aŋkarande ŋa aŋFarisi , kɛrɛ aŋa mu aŋ di ɔwa aŋ mun .
42005034	Ka Yisɔs ɔ pa ro ŋaŋ , Nə gbəli yɔ aŋyathki ŋa ɔnantə aŋ wop asum ma ɔnantə ɔ yi yi ŋaŋ-i ?
42005035	Kɛrɛ mȧrey mə tə der ma a tə nɔy ŋa ɔnantə , ɔwa ka mȧrey mati aŋ tə wop asum .
42005036	Ɔwa ɔ tɔri ŋa sɔ alomɔ , kɔ pa , Wuni ɔ gbari hɛ ka ruma rəfu tə kəgbȧp arombo ka ruma rəkur ; bepi ɔ yɔ yi-e , ɔ gbari gbo rafu , ɔwa arombo afu aŋ mar hɛ aruma rəkur .
42005037	Ɔwa wuni ɔ bot hɛ məber məfɛth ka təbos təkur , ta thani maber məfɛth mə gbai tabos , ɔwa maber mə loŋa , dɛ yi tabos tə ləsə ,
42005038	kɛrɛ a yi tə kəbot məber məfɛth ka təbos təfu .
42005039	Ɔwa ɔwuni ɔ yi hɛ ɔwe po mun məber məkur , ɔ yema sɔ məfɛth ; kotȧy-e ɔ pa , makur mə tha yi məfinɔ .
42006001	Ka pə re yi ka asabath alɔm ma ɔ thas ka atɔr-e , aŋkarande ŋɔŋ aŋ siməth magbas , aŋ nɔtha ma ka mȧta maŋ , kaŋ di ma .
42006002	Kɛrɛ aŋFarisi alɔm aŋ pa , kɔyɛŋ mə nə yɔ ȧte aŋthɔ aŋ bɛnt tə kəyɔ ka ȧŋrey ŋa aŋsabath-e ?
42006003	Ɔwa Yisɔsȧŋ ɔ gbakia ŋa , ɔ pa , Nə la hɛ karaŋ ȧte Debid ɔ yɔ ma dor rə wop kɔ yi aŋa paya kɔ-i ?
42006004	Ɔ wɔŋ ka ȧŋseth ŋa Kuru , kɔ gbasi , ɔ di tabo təsəm ȧte aŋfode , ŋa gbo son aŋ ba mamari tə kədi , ɔwa ɔ di ti kɔ sɔŋ sɔ aŋfəm aŋa yi yi kɔnɔ .
42006005	Ɔ pa sɔ ro ŋaŋ , ɔWan ka wuni ɔ yi ɔMarki ka aŋsabath sɔ .
42006006	Ka pə kȧl sɔ yi ka aŋsabath alɔm-e , ɔ wɔŋ ka ȧŋseth agbanɛ , kɔ thəksa aŋfəm . Ka wuni ɔ yi ri ɔwe pə yi-e , kȧta kɔŋ kədiɔ kə yi kəfi .
42006007	Ɔwa aŋkarmɔkɔ yi aŋFarisi aŋ kəli kɔ , bepi ɔ tə gbəli yenkəs kɔ ka aŋsabath , kȧmȧ aŋ gbəli fir roŋ tə kəgbanthir kɔ .
42006008	Kɛrɛ Yisɔs ɔ tȧrȧ ɛnanɛ yaŋ , kɔ pa ka ɔwuni ɔwe ba kȧta kəfi , Yokanɛ , mə təmȧ su ratɔŋ . Kɔ yokanɛ , ɔ təmȧ .
42006009	Ka Yisɔsȧŋ ɔ pa ro ŋaŋ , I yif nu , ɔlompi tə kəyɔ ɔfinɔ ka ȧŋsabath-i , thalɔm ɔləs-i ? Tə kəkisis aŋesəm-i , thalɔm tə kələsər ŋi-e ?
42006010	Ma ɔ po kəli ŋa bɛ-e , ɔ pa ka ɔlaŋgba . Thanthi kȧta ka mu . Kɔ yɔ ti , ɔwa kȧta kɔŋ kə kȧl yeŋk .
42006011	Kɛrɛ aŋkarmɔkɔ yi aŋFarisi aŋ la məbaŋ , ka aŋ nəŋkanɛ ta ȧte aŋ gbəli yɔ Yisɔsȧŋ .
42006012	Ka pə re yi ka mȧrey mati-e , ɔ kɔ ka kateŋ tə kəramnɛ . Ɔwa ɔ sɔkɔ ramnɛ ka Kuru gbɛs .
42006013	Ma pə sɔk-e , ɔ tela aŋkarande ŋɔŋ , kɔ thith tɔfɔt ŋarəŋ kətɔŋ ka ŋaŋ , kɔ bont ŋa asom .
42006014	Saymɔnȧŋ , ( ɔwe a bont Pita ) Andrɔŋ , ɔwɔnt kɔŋ uruni , Yeməsȧŋ yi Yɔnȧŋ , Filipȧŋ yi Barthɔlɔmiyuȧŋ ,
42006015	Mathiu dɛ yi Thɔmɔsȧŋ , Yeməsȧŋ ɔwan uruni ka Alfiɔs , Saymɔnȧŋ ɔwe a bont Selɔt ,
42006016	Yudasȧŋ ɔwan uruni ka Yeməs , yi Yudas Iskariyɔt ɔwe sɔnd Yisɔs .
42006017	Ɔ thor yi ŋaŋ ka abɛthkɔ , kɔ bəp ȧruniya ra aŋkarande ŋɔŋ yi afəm agbȧthi aŋa wur ro Yudia bɛ yi ro Yerusalɛm , yi ka ȧŋthɔf ŋa ro Tair yi ro Sidon , aŋa der tə kətəla kɔ , ɔwa kȧmȧ ɔ damər tatu taŋ .
42006018	kɔ yenkəs aŋfəm aŋa akərəfi aləs aŋ sɔmpa-e .
42006019	Ɔwa aŋfəm bɛ aŋ mɛm tə kəgboŋ kɔ , pəkasifɛ afɔsɔ aŋ wur kɔ , aŋ yenkəs ŋa bɛ .
42006020	kɔ ŋata ɛfɔr yɔŋ ka aŋkarande ŋɔŋ , ɔ pa , Naŋ amɔnɛ nə ba aruba , kotȧy-e na ba rȧbȧy ra Kuru .
42006021	Naŋ aŋa yi ador ka-ake nə ba aruba , kotȧy-e nə ba kənamra . Naŋ aŋa kulɔ ka-ake nə ba aruba , kotȧy-e nə ba kəsel .
42006022	Na aruba , ma afəm aŋ gbɛŋa nu , ɔwa maŋ gbaskinɛ nu , ɔwa aŋ sambos nu , aŋ wurɔ ames ma nu mɔ tȧy tələs salata ɔWan ka wuni .
42006023	Tə pə bɔnɛ nu ka ȧŋrey ŋati , ɔwa pais nu yi məbɔnɛ ; ȧtesoma-e ȧŋrȧm a nu aŋ yi abana ro riyana . Kotȧy-e ya aŋkas a ŋaŋ aŋ yɔ aŋnabi .
42006024	Kɛrɛ mɔnɛ ro nu na yi ayola , kotȧy-e nə po thɔŋ sɔthɔ kȧbɛfəth ka nu .
42006025	Mɔnɛ ro nu aŋa namra ka-ake , kotȧy-e dor rə tə wop nu . Mɔnɛ ro nu aŋa sel ka-ake , kotȧy-e nə tə saŋ amɔl , ɔwa nə tə kulɔ .
42006026	Mɔnɛ ro nu ma afəm bɛ aŋ fɔf nu ɔfinɔ , kotȧy-e ya aŋkas a ŋaŋ aŋ yɔ aŋnabi ayem .
42006027	Kɛrɛ ka ŋaŋ aŋa təl i pa , Bɔthər aŋtheranɛ a nu , yɔ ɔfinɔ ka ŋaŋ aŋa mə gbɛŋa nu ,
42006028	ruba ŋaŋ aŋa mə nal nu , ramnɛ nu ta ŋaŋ aŋa mə yɔ nu ɔləs .
42006029	Ma wuni ɔ gbantha mu ka aŋkos ŋin-e , laŋklia kɔ sɔ aŋlɔm ; ɔwa ɔwe mə nɔy aruma ra mu rəbana-e , te bɛnt kɔ aruma ra mu rəratha sɔ .
42006030	Sɔŋ wuni o wuni ɔwe tholir mu , ɔwa ma wuni o wuni ɔ nɔy ɛyɛt ɛ mu-e , te yif kɔ ti sɔ .
42006031	Mɔ mȧ nə yema aŋfəm aŋ yɔ nu yaŋ sɔ mə nə yɔ ŋa .
42006032	Bepi nə bɔthər gbo ŋaŋ aŋa bɔthər nu-e , ko mɔmɔ mȧ nə ba-e ? kotȧy-e hali aŋfəm aləs aŋ bɔthər ŋaŋ aŋa mə bɔthər ŋa .
42006033	Ɔwa bepi nə yɔ ɔfinɔ gbo ka ŋaŋ aŋa mə yɔ nu ɔfinɔ-e , ko mɔmɔ mə nə ba-e ? Hali aŋfəm aləs aŋ yɔ yi .
42006034	Bepi nə bɔ yɛt ka ŋaŋ gbo aŋa əŋ nanɛ tə kəkal sɔthɔ yi sɔ-e , ko mɔmɔ mə nə ba-e ? Hali aŋfəm aləs aŋ bɔ afəm aləs , tə kəkal sɔthɔ amɔlɔ mati sɔ .
42006035	Tiyȧŋ bɔthər aŋtheranɛ a nu , yɔ ŋa ɔfinɔ , bɔ ŋa kate gbak ȧmerȧ tə kəkal sɔthɔ ; ɔwa ȧŋrȧm a nu aŋ tə yi abana , ɔwa nə tə yi aŋwuth ŋa ɔBɔli rəkɔm . Kotȧy-e ɔ yɔ ɔfinɔ ka aŋfisrəwali yi aŋləs .
42006036	Ba ȧney mɔ mə ɔKas ka nu ɔ ba ȧney .
42006037	Te nu thonkas apa , ɔwa a ba hɛ tə kəthoŋkas nu . Te sɔŋ wuni mətheri . Ɔwa a ba hɛ tə kəsɔŋ nu mətheri . Tera , ɔwa a tə tera nu .
42006038	Sɔŋ , ɔwa a tə sɔŋ nu , kəthunth kəfinɔ , kəthiŋkər , kəyinktha , kəloŋ , a tə sɔŋ yi ka mȧta mȧnu . Kotȧy-e , ka aŋthuntha aŋa mə nə thunth-e , ŋa mə a kȧl thuntha nu .
42006039	kɔ fɔf alomɔ ro ŋaŋ , ɔ pa , Ɔfith ɔ gbəli kɔtha ufith-i ? Ŋa ŋarəŋ aŋ fumpɔ hɛ ro fo-i ?
42006040	Ukarande ɔ thas hɛ ɔkarmɔkɔ kɔŋ , kɛrɛ wuni o wuni ɔwe pons kətara , ɔ tə yi mɔ ɔkarmɔkɔ kɔŋ .
42006041	Ɔwa to som mə nə nənk ȧŋpol aŋa yi ka rafɔr ra ɔwɔnt mu-e , kɛrɛ mə nənk hɛ kagboŋ ȧke yi ka rafɔr ra mu-e ?
42006042	To mə gbəli pa ka ɔwɔnt mu , Wɔnt mi , yɔ kȧmȧ i wurɔ ȧŋpol ka rafɔr ra mu , ma mə te nənk kagboŋ ȧke yi ka rafɔr ra mu-e ? Mun munafaki , mɔtha wurɔ kagboŋ ka rafɔr ra mu , ɔwa mə tə nənk gbəraŋ tə kəwura ȧŋpol aŋa yi ka rafɔr ra ɔwɔnt mu .
42006043	kotȧy-e , ŋənt ȧfinɔ aŋ kom hɛ məkomi mələs , thalɔm ŋənt ələs aŋ kom hɛ məkomi məfinɔ .
42006044	Ɔwa a tȧrȧ ŋənt o ŋənt ka mȧkomi mati . Afəm aŋ pim hɛ məgbɔnɔ rə təbaŋk , ɔwa mətiti rə təsenduku .
42006045	Wuni finɔ ka ɛbɛnɛ ɛfinɔ ya ȧŋmerȧ ŋɔŋ ɔ wurɔ ȧte yi təfinɔ ; ɔwa wuni ləs ka ɛbɛnɛ ɛləs ya ȧŋmerȧ ŋɔŋ ɔ wurɔ ȧte yi tələs . Kotȧy-e ka kala ka ȧŋmerȧ kȧsəŋ kɔŋ kə tə fɔf .
42006046	To som nə bont mi , Pa , Pa , kədarəŋ ka nə yɔ hɛ ȧte i kanɛ nu-e ?
42006047	Wuni o wuni ɔwe der ro rɔmi , ɔ təl ȧsim ta mi , ɔ wop ti , i ti tɔri nu ɔwe ɔ bȧlȧnɛ .
42006048	Ɔ yi mɔ wuni ɔwe mə təmər aseth . Ɔ bɛs ɔbɔlɔŋ , ɔ raf ɔtəmər wa ȧŋseth rə agbalaŋ . Ma ȧmȧnt məfɔl mə der-e , mə sap ȧŋseth ŋati , kɛrɛ mə gbəli hɛ yiŋktha ŋi , ȧtesoma-e a po təmər ŋi ɔfinɔ .
42006049	Kɛrɛ kɔnɔ ɔwe mə təl , ɔ wop hɛ , ɔ yi mɔ wuni ɔwe təmər aseth ka ȧŋthɔf kəte bɛs . Ma ȧmȧnt məfɔl mə sap ŋi-e , ka ɔlɛmp wati aŋ fumpɔ , ɔwa kafumpɔ ka ȧŋseth ŋati kə yi kəbana .
42007001	Ma ɔ po gbanthi kəfɔfanɛ aŋfəm bɛ-e , ɔ wɔŋ ro Kepaniyɔm .
42007002	Ka ȧŋbɔy ŋa ukaptin ulɔm , ɔwe ɔ bɔthər , ɔ tu , kɔ fənthȧ tə kəfi .
42007003	Ɔwa ma ɔkaptin ɔ təl ta Yisɔsȧŋ , ɔ som aŋbȧki ŋa aŋYuda tə kənɛmthɛnɛ kɔ kȧmȧ ɔ der , ɔ ramər ȧŋbɔy ŋɔŋ .
42007004	Ɔwa maŋ bek ka Yisɔs-e , aŋ nɛmthɛnɛ kɔ tɛntɛnɛ , kaŋ pa , Kɔn ɔ yi ubeki kȧmȧ mə yɔna kɔ ȧte ,
42007005	pəkasifɛ ɔ bɔthər ȧŋbona a su , ɔwa kɔn kɔnɔnɛ ɔ po təmər su aseth agbanɛ .
42007006	Ka Yisɔs ɔ kɔ yi ŋaŋ . Ma ɔ fatər ȧŋseth-e , ɔkaptin ubana ɔ som ayathki ro rɔŋɔŋ kəpa , Pa , te sɔmpanɛ tə kəder ; kotȧy-e i bek hɛ kȧmȧ munɔ mə wɔŋ ka ȧŋseth a mi .
42007007	Tȧsom sɔ-e , i tȧmtȧmnɛ hɛ kəpa i yi min beki tə kəder ro rɔmu , kɛrɛ pa gbo ȧrim , ɔwa ȧŋbɔy a mi ɔ tə yeŋk .
42007008	kotȧy-e minɛ sɔ i yi wuni ka afɔsɔ ratha , ɔwa i ba atim roratha kȧmi . I kanɛ ukin ka ŋaŋ , Kɔ , ɔwa ɔ kɔnɛ ; ka ulɔm , Der , ɔwa ɔ der ; ka ȧŋbɔy a mi , Yɔ ȧte , ɔwa ɔ yɔ ti .
42007009	Ma Yisɔs ɔ təl mȧtȧy ame , ɔ kabanɛ , kɔ fəlɛ ka aŋfəm aŋa tȧŋ kɔ , ɔ pa ro ŋaŋ , I tha bəp hɛ kəlanɛ kəbana mɔ ake hali kətɔŋ ka aŋIsrɛl .
42007010	Ɔwa aŋsom-e , maŋ kȧlanɛ ro seth-e , aŋ bəp ȧŋbɔy ɔ po yeŋk .
42007011	Ka pə re yi ka ȧŋrey alɔm ɔ kɔnɛ ka kȧpet ȧke a bont Nen , ka aŋkarande ŋɔŋ aŋ paya kɔ yi afəm agbȧthi .
42007012	Ɔwa , ma ɔ fat ka kadare ka kapet-e , kəla , a wurɔ wuni ɔwe po fi , wan runi ukin ka ɔkara kɔŋ , ɔwa kɔnɔ ɔ yi ubora . Ka afəm agbȧthi ŋa kȧpet aŋ yi yi ɔyaŋ .
42007013	Ma ɔMarki ɔ nənk ɔya-e , ɔ bana kɔ ȧney , kɔ pa ro rɔŋɔŋ , Te bok .
42007014	Ka Yisɔsȧŋ ɔ fatər ŋa , kɔ gboŋ aŋgbatha , ka aŋfəm aŋa gbanɛ kabel aŋ təmȧ . Kɔ pa , Langba , i kanɛ mu , yokanɛ .
42007015	Ɔwa kɔnɔ ɔwe po fi ɔ yokanɛ , ɔ təp kəfɔf . Ka Yisɔs ɔ lȧnki kɔ ka ɔkara kɔŋ .
42007016	Ka rənes rə wop aŋfəm bɛ ; ɔwa aŋ yikis Kuru , aŋ pa , Unabi ubana ɔ po yokanɛ kətɔŋ kȧsu , ɔwa Kuru ɔ pənɛ hɛ aŋfəm ŋɔŋ .
42007017	Ɔwa mapa ame mə gbanthɛnɛ ro Yudia bɛ yi ka ȧŋthɔf aŋa gbətɔ ri .
42007018	Aŋkarande ŋa Yɔn aŋ tɔri kɔ mȧtȧy ame bɛ .
42007019	Ka Yɔnȧŋ ɔ tela akarande ŋɔŋ ŋarəŋ ɔ som ŋa ka Yisɔs tə kəyif , Munɔ yi kɔnɔ ɔwe yi tə kəder-i , thalɔm sə kəlianɛ ulɔm-i ?
42007020	Ma aŋlaŋgba aŋ bek ro ŋɔŋ , aŋ pa , Yɔn ɔbaptist ɔ som su ro rɔmu , ɔ pa , Munɔ yi kɔnɔ ɔwe yi tə kəder-i , thalɔm sə kəlianɛ ulɔm-i ?
42007021	Ka ȧŋlɔkɔ ŋati gbeŋ Yisɔs ɔ ramər afəm agbȧthi aŋa ba tətu-o , ɛsɔmpanɛ ɛbaŋ-o , yi akərəfi aləs , ɔwa ɔ sɔŋ kəkəli ka afith agbȧthi .
42007022	Ka Yisɔs ɔ wosȧnɛ ŋa ɔ pa , Kɔnɛ nu , ɔwa tɔri Yɔn mȧtȧy ama nə po nənk yi ama nə po təl ; aŋfith aŋ sɔthɔ kakəli ka ŋaŋ , aŋgbɛthkɛ aŋ kɔth , aŋa ba arom a fethər ŋa , aŋtȧŋȧ aŋ təl , aŋfi aŋ kȧl yi akəli , ɔwa a tɔri ȧkɛra kəfinɔ ka Kuru ka ȧŋmɔnɛ .
42007023	Ɔwa wuni ka aruba wɔŋ ɔwe te fir asabu ŋa kəpənthbəla ro rɔmi .
42007024	Ma aŋsom ŋa Yɔn aŋ kɔnɛ-e , Yisɔs ɔ təp kəfɔfanɛ aŋfəm ta Yɔn , kɔ pa , Ko tȧy tȧŋ nə kɔ ro wula tə kəkəli-e ? Kəthaŋkɛ ȧke aŋfef aŋ yiŋktha-i ?
42007025	Ko tȧy tȧŋ nə wur tə kəkəli-e ? Wuni ɔ lopra ɛlopra ɛnɔfthɔ-i ? Aŋfəm aŋa wɔŋ ɛlopra ɛnɔfthɔ yi aŋa mə di ɛdi ɛtȧk-e aŋ yi ka ȧtama ta aŋbȧy .
42007026	Ko tȧy tȧŋ nə wur tə kəkəli-e ? Unabi-i ? Yao , i kanɛ nu , uthasi unabi .
42007027	Kɔnɔ ɔwe ta ɔwe a gbal kəpa , I som ɔsom kȧmi rodi ka mu , ɔwe mə bɛmpa aroŋ da mu rodi ka mu .
42007028	I kanɛ nu , kətɔŋ ka ŋaŋ aŋa afəm abom aŋ kom-e , ubana uthasi Yɔn ɔ yi hɛ ; kɛrɛ kɔn ɔwe yi ulɔl thɔŋ bɛ ka rȧbȧy ra Kuru-e , ɔ yi ubana uthasi kɔ .
42007029	Aŋfəm bɛ yi aŋthoŋkla ɛfȧk maŋ təl-e , aŋ wosa ta mȧlompi ma Kuru , maŋ po malanɛ ȧŋbaftisəm ŋa Yɔn .
42007030	Kɛrɛ aŋFarisi yi aŋtara aŋthɔ aŋ pɛnsa tə kəwop ȧmȧŋ ŋa Kuru ta ȧte ŋaŋ , maŋ kasi ȧŋbaftisəm ŋa Yɔn .
42007031	ƆMariki ɔ pa , Ko rəka raŋ mə i lomɔ aŋfəm ŋa rȧkomra are , mba , ko rəka raŋ mə aŋ bȧlȧnɛ-e ?
42007032	Aŋ yi mɔ afɛth aŋa yirȧ ka ɔdɛr ɔthila , aŋ mutianɛ , kaŋ pa , Sə po fɛŋa nu atuleŋ , nə thɔmɔ hɛ ; sə po bok , nə kulɔ hɛ .
42007033	Yɔn ɔbaptist ɔ der ɔ di hɛ kəbo , ɔ mun hɛ məber , ka nə pa , Ɔ ba ukərəfi .
42007034	ƆWan ka wuni ɔ der yi kədi dɛ yi kəmunȧŋ , ɔwa nə pa , Kəli , wuni wɔnthi wɔŋ , ɔ ba kəmun kəbana , ɔwa ɔ yi uyathki ka aŋthoŋkla ɛfȧk yi aŋfəm ŋa ɛhakɛ !
42007035	Kɛrɛ kətemp kə sɔthɔ məmari ka aŋwuth ŋɔŋ bɛ .
42007036	Ka ukin ka aŋFarisi ɔ muti Yisɔs tə kədi yi kɔnɔ , kɔ wɔŋ ka ȧŋseth ŋa ɔFaresi , ɔ yirȧ tə kədi .
42007037	Ɔwa kəla , wuni bom ɔ yi ka kȧpet , ɔ yi wuni ləs . Ma ɔ tȧrȧ kəpa Yisɔs ɔ yirȧ tə kədi ka ȧŋseth ŋa ɔFarisi-e , ɔ kȧrȧ ȧbithərȧ ŋȧ məsopa məfɔlfɔl ,
42007038	kɔ təmȧ rodarəŋ ka ȧtȧtək tɔŋ , ɔ bok , kɔ təp kəbɔyis ȧtȧtək tɔŋ yi ȧmȧntər mɔŋ , ɔ nasi ti yi aŋfon ŋa rȧbomp rɔŋ , ɔ muməl ȧtȧtək tɔŋ , kɔ sop ti masopa məfɔlfɔl ame .
42007039	Ma ɔFaresi ɔwe muti kɔ ɔ nənk ti-e , ɔ fɔfnɛ ka ȧŋmerȧ ŋɔŋ kəpa , Bepi ɔwuni ɔwe ɔ yi unabi-e , ɔ tə tȧrȧ naŋ ko wuni ɔwuni bom ɔwe ɔ yi ɔwe gboŋ kɔ ; ɔ tə tȧrȧ kəpa ɔ yi wuni ka ɛhakɛ .
42007040	Ka Yisɔsȧŋ ɔ wosȧnɛ kɔ ɔ pa , Saymɔn , i ba tȧy tə kəkanɛ mu . Kɔ pa , Pa , fɔf gbo .
42007041	Afəm ŋarəŋ aŋ ba təbey ka wuni lɔm ; ɔkin ɔ ba kəram kɔ ɛpɔn tɔfɔt tȧmthədɛrəŋ , ɔwa ɔlɔm ɔ ba kəram kɔ apɔn ŋin ɛsiliŋ tɔfɔt tamath .
42007042	Maŋ te ba rəka tə kərȧm-e , ɔ tera ŋa ŋarəŋȧŋ . Kanɛ mi ureke ka ŋa ŋarəŋȧŋ mə tha bɔthər kɔ-e ?
42007043	Ka Saymɔn ɔ lasi ɔ pa , I nanɛ kɔn ɔwe ɔ tha tera ɔgbthi . Ka Yisɔs ɔ pa , Mə po gbək ɔlompi .
42007044	kɔ fəlɛ ka ɔya ɔ pa , Saymɔn , mə nənk ɔya ɔwe-i ? I wɔŋ ka ȧŋseth a mu ; mə sɔŋ hɛ mi mȧnt ta ȧtȧtək ta mi , kɛrɛ kɔnɔ ɔ po bɔyis ȧtȧtək ta mi yi mantər , ɔ nasi ti yi aŋfon ŋɔŋ .
42007045	Mə muməl hɛ mi , kɛrɛ kɔnɔ kȧbi ma i wɔŋ nɔ-əŋ , ɔ tey hɛ kəmuməl ȧtȧtək ta mi .
42007046	Mə sop hɛ rȧbomp ra mi mȧro , kɛrɛ ɔya ɔwe ɔ po sop ȧtȧtək ta mi yi məsopa məfɔlfɔl .
42007047	Tiyȧŋ i kanɛ mu , ɛhakɛ yɔŋ ɛyɛ yi ɛgbathi , a po kɔ yi tera , kotȧy-e ɔ bɔthər ɔbana ; kɛrɛ ɔwe a tera ɔthan , kɔnɔ bɔthər ɔthan .
42007048	kɔ pa ka ɔya , A tera mu ɛhakɛ ɛ mu .
42007049	Ka ŋaŋ aŋa yirȧ ka kadi yi kɔnɔ aŋ təp kəpa ka ɛmerȧ yaŋ , Kanɛ yi ɔwe ɔwe mə tera ɛhakɛ sɔ-e ?
42007050	Ɔwa ɔ pa ka ɔya , Kɔnɛ yi məthɔfəl ; kȧlanɛ ka mu kə po mu kisis .
42008001	Ka pə re yi kədarəŋ kati ɔthan-e , Yisɔs ɔ kɔnɛ ka tapet yi tagbɔm bɛ , ɔ taməs , ɔwa ɔ tɔri ȧkɛra kəfinɔ ka rȧbȧy ra Kuru , ka aŋkarande ŋɔŋ tɔfɔt ŋarəŋ aŋ paya kɔ ,
42008002	yi afəm abom alɔm aŋa a po ramər rə akərəfi aləs yi ka tətu ; Meri ɔwe a bont Makdala , ka ɔwe akərəfi tȧmthədɛrəŋ aŋ wur ,
42008003	Yoana ɔrani ka Kusa , ȧŋbɔy ŋa Hɛrɔd , yi Susana , yi agbȧthi alɔm sɔ , aŋa mar kɔ yi ɛyɛt yaŋ .
42008004	Ma afəm agbȧthi aŋ thoŋklanɛ rɔkin , aŋfəm ŋa kəpet o pet aŋ kɔ ka Yisɔsȧŋ , kɔ fɔf rə alomɔ , ɔ pa ,
42008005	Usak ɔ wur tə kəsak mater mɔŋ ; ma ɔ sak məlɔm mə fumpɔ ro roŋ , ka a nas ma , ɔwa ɛbȧmp ya aŋfena aŋ gbaməs ma .
42008006	Məlɔm mə fumpɔ rə agbalaŋ ; ma mə lɔkɔ-e , ɔlɛmp wati mə wela , ȧtesoma-e mə ba hɛ mȧnt .
42008007	Ka məlɔm mə fumpɔ rə təbaŋk ratɔŋ ; ɔwa tabaŋk tə lɔkɔ yi mȧterȧŋ , ɔwa tə tɔkər ma .
42008008	Məlɔm mə fumpɔ rə athɔf afinɔ , mə lɔkɔ , mə kom məkomi mɔlɔ ma kɛmɛ kin . Ma Yisɔs ɔ po fɔf mȧtȧy ame-e , ɔ ŋata ȧrim rɔŋ , kɔ pa , Ɔwe ba ɛləns ta ɔ təl .
42008009	Aŋkarande ŋɔŋ aŋ yif kɔ , To aŋlomɔ aŋe an yi-e ?
42008010	kɔ pa , Ro rɔnu a sɔŋ ti tə kətara aŋgbundu ŋa rȧbȧy ra Kuru , kɛrɛ alɔm-e , a thəksa ŋa rə ɛlomɔ , kȧmȧ hali aŋ kəli aŋ nənk hɛ ; hali aŋ təl-e , pə sɔk hɛ ŋa .
42008011	Aŋlomɔ ŋi aŋe . Mater mə yi ȧrim ra Kuru .
42008012	Ŋaŋ ka aroŋ ŋa yi ŋaŋ aŋa təl . Ȧŋlɔkɔ ŋati Sethani ɔ der , ɔ nɔy ȧrim ka ɛmerȧ yaŋ kȧmȧ aŋ te lanɛ , ɔwa aŋ te sɔthɔ kakisi .
42008013	Ŋaŋ ka aŋgbalaŋ , maŋ təl-e , aŋ malanɛ ȧrim yi məbɔnɛ , kɛrɛ maŋ te ba ɛthənk-e , aŋ lanɛ alɔkɔ agbut gbo ; ma aŋgbɔnsanɛ aŋ bek-e , aŋ bȧrȧ kəmuth .
42008014	Ama fumpɔ rə tabaŋk ratɔŋ , mə yi ŋaŋ aŋa po təl . Ɔwa maŋ kɔnɛ ka asoŋ ta ŋaŋ-e , ɛsoli , yi rayola , yi mabɔthi ma ȧdȧru , ɛye bɛ ɛ thiŋkanɛ ŋa , ɔwa aŋ kom hɛ məkomi məgbenthis .
42008015	Kɛrɛ ama ka ȧŋthɔf afinɔ-e , mə yi ŋaŋ aŋa po təl ȧrim , ɔwa maŋ təl-e , aŋ wop ri ɔbaksər ka tȧteŋ dɛ yi ka ȧmerȧ ȧferȧ , kaŋ kom məkomi rə kəmuyu .
42008016	Bepi wuni ɔ moth kəmulɛ , ɔ gbəpər hɛ ki yi rəka , ɔwa ɔ bot hɛ ki ka kəfənt ratha , kɛrɛ ɔ tə bot ki ka ɔtəmər kȧmȧ ŋaŋ aŋa mə wɔŋ ro seth aŋ gbəli nənk ɔwaŋ wati .
42008017	kotȧy-e , tȧy təmaŋknɛ tə yi hɛ , ȧte mə a te ŋaibi ; amurare aŋ yi hɛ aŋa mə a te tȧrȧ , ɔwa mə a te wurɔ gbəraŋ .
42008018	Tiyȧŋ bot nu ȧmerȧ ka mȧtəl ma nu , kotȧy-e wuni o wuni ɔwe ba , a tə bȧr sɔŋ kɔ ; ɔwa wuni o wuni ɔwe te ba , a tə nɔy kɔ hali ara ɔ ba .
42008019	Ka ɔkara kɔŋ yi aŋwɔnt ŋɔŋ aŋ der ro ŋɔŋ , kɛrɛ aŋ gbəli hɛ fatər kɔ salata ȧruniya .
42008020	Ɔwa a kanɛ kɔ kəpa , Ɔkara ka mu yi aŋwɔnt a mu aŋ təmȧ rokaŋ , aŋ yema nənk mu .
42008021	kɔ lasi ɔ pa ro ŋaŋ , Ɔkara kȧmi yi aŋwɔnt mi aŋ yi aŋa mə təl ȧrim ra Kuru-e , ɔwa aŋ wop ri .
42008022	Ka pə re yi ka ȧŋrey alɔm , Yisɔs yi aŋkarande ŋɔŋ aŋ bȧkȧ ka ȧŋbil , kɔ pa ro ŋaŋ , Maŋ fəsi nu ȧŋbonka . Kaŋ wur kəkɔ romɔri .
42008023	Mɔ mə aŋ ŋas-e , mərey mə wop kɔ , ɔwa kəŋkəl kə thor ka ȧŋbonka . Ka ȧŋbil aŋ la mȧnt , kaŋ təmȧ ɔləs .
42008024	Ɔwa aŋ der ro ŋɔŋ , aŋ thəmi kɔ , aŋ pa , Pa , Pa , sə dinɛ . Kɔ thəmɛ , ɔ ŋal aŋfef yi rabaŋ ra ȧmȧnt . Ka ɔlɛmp wati-e , pə thɔfəla .
42008025	kɔ pa ro ŋaŋ , Kiya kȧlanɛ ka nu-a ? Ɔwa rənes yi kəkabanɛ kə wop ŋa , aŋ pa kətɔŋ ka ŋaŋ , Kanɛ ɔwe mən , ma ɔ yamari hali aŋfef yi ȧmȧnt , ɔwa ɛ təlȧ kɔ-e ?
42008026	kaŋ bek ka ȧŋthɔf ŋa aŋKadarin aŋa lomanɛ ro Kalili .
42008027	Ma Yisɔs ɔ wur ka ȧŋbil-e , ɔ bəp ulaŋgba ka ro pet ɔwe ba ukərəfi . Ɔwa ɔwoni thɔŋ ɔ yi gbo utiŋ , ɔ yi hɛ rə aseth , ɔ yi gbo ka taboma .
42008028	Ma ɔ nənk Yisɔsȧŋ , ɔ sel ɛrɔŋ , kɔ fumpɔ rodi kɔŋ , ɔwa yi rim rəbana ɔ pa , Ko tȧy tȧŋ i ba tə kəyɔ yi munɔ-ə Yisɔs , munɔ ɔWan ka Kuru ɔBɔli rəkɔm-e ? Ɔmari mu , te sɔmpa mi .
42008029	Ȧtesoma-e ɔ po yamari ɔkərəfi uləs tə kəwur ka ɔlaŋgba . Kotȧy-e ɔ la gbip kɔ katkat ; ka a tand kɔ yi tɔrɛntha yi ɛgbete , kɛrɛ ɔ piməs atɔrɛntha , ɔwa ɔkərəfi ɔ bȧlər kɔ ro wula .
42008030	Ka Yisɔs ɔ yif kɔ , Aŋes a mu-a ? kɔ pa , Runia , ȧtesoma-e akərəfi agbȧthi aŋ wɔŋ kɔ .
42008031	kaŋ nɛmthɛnɛ kɔ kȧmȧ ɔ te yamari ŋa tə kəkɔ ka ȧŋbi aŋa te ba ɔthȧlnɛ .
42008032	Ȧŋlɔkɔ ŋati kuthi ka təsɔp təgbȧthi kə bɔ wɔnth ri ka kateŋ , kaŋ nɛmthɛnɛ kɔ kȧmȧ ɔ ter ŋa kȧmȧ aŋ wɔŋ ŋa . Kɔ selɔ .
42008033	Ka aŋkərəfi aŋ wur ka ɔlaŋgba aŋ wɔŋ ka tasɔp ; ka akuthi kə gbuŋ kətəlpɛ aŋtəmp ŋa ro bonka , kaŋ mɔta .
42008034	Ma aŋfəm aŋa bumər ŋa aŋ ŋəŋk ti-e , aŋ gbukɛ , aŋ kanɛ ti ro pet , yi ka ȧŋthɔf .
42008035	Ɔwa aŋfəm aŋ wur kȧmȧ aŋ nənk ȧtȧ po yɔnɛ , ka aŋ der ka Yisɔsȧŋ , aŋ bəp ɔlaŋgba ɔwe aŋkərəfi aŋ po wur-e , ulopra , utempi , ɔ yirȧ ka ȧtȧtək ta Yisɔs . Kaŋ nesa .
42008036	Ɔwa , ŋaŋ aŋa nənk ti-e , aŋ tɔri aŋlɔm mɔ ɔ yɔ ɔ yenkəs kɔnɔ ɔwe la ba akərəfi .
42008037	Maŋ təl ti-e , aŋfəm ka ȧŋthɔf bɛ aŋ nɛmthɛnɛ Yisɔs kȧmȧ ɔ wur ro ŋaŋ , pəkasifɛ rənes rəbana rə wop ŋa ; kɔ bȧkȧ ka ȧŋbil ɔ kȧlanɛ .
42008038	Ɔwa , ɔlaŋgba ɔwe la ba aŋkərəfi ɔ nɛmthɛnɛ Yisɔs kȧmȧ ɔ yi ro ŋɔŋ , kɛrɛ ɔ som kɔ , ɔ pa ,
42008039	Kȧlanɛ ro seth ka mu , ɔwa tɔri ŋa ko mȧtȧy məbana ama Kuru ɔ po yɔna mu . Kɔ kɔnɛ , ɔ taməs ka kȧpet bɛ mȧtȧy məbana ama Yisɔs ɔ po yɔna kɔ .
42008040	Ma Yisɔsȧŋ ɔ kalanɛ-e , aŋfəm bɛ aŋ binya kɔ ; ȧtesoma-e ŋa bɛ aŋ bɔ kar kɔ .
42008041	Ɔwa kəla , ulaŋgba ɔwe yi rȧbomp ka ȧŋseth agbanɛ , ɔ ba ȧŋes ŋa Yairɔs , ɔ der , kɔ fumpɔ ka ȧtȧtək ta Yisɔs , ɔ nɛmthɛnɛ kɔ kȧmȧ ɔ wɔŋ ka ȧŋseth ŋɔŋ ,
42008042	kotȧy-e ɔ ba wan ubɛra ukin gbo , ɔ bȧk mɔlɔ ma təren tɔfɔt tərəŋ , ɔ fənthȧ tə kəfi . Kɛrɛ mɔ mɔ kɔ-e , ȧsuniya tə thiŋkanɛ kɔ .
42008043	Ka wuni bom ɔwe mətir mə wur təren tɔfɔt tərəŋ-e , ɔ po sɔŋ ara ɔ ba bɛ ka aŋbolomba , kɛrɛ hali ukin ɔ gbəli hɛ ramər kɔ ,
42008044	ɔ der rodarəŋ kɔŋ , kɔ gboŋ amɛsɛ ma aruma rɔŋ . Ɔlɛmp wati mȧtir mɔŋ mə tey kəwur .
42008045	Ka Yisɔs ɔ yif , Kanɛ gboŋ mi-e ? Ma ŋaŋ bɛ aŋ pɛnsa-e , Pita yi ŋaŋ aŋa yi yi kɔnɔ aŋ pa , Pa , ȧsuniya tə thiŋkanɛ mu , mə kȧl yif kanɛ gboŋ mu-e ?
42008046	Yisɔs ɔ pa , Wuni lɔm ɔ gboŋ mi , ȧtesoma-e i təlnɛ afɔsɔ aŋ po wur mi .
42008047	Ma ɔya ɔ nənk kəpa ɔ gbəli hɛ maŋknɛ-e , ɔ der yi kəyɛr , ɔ sanɛ rodi kɔŋ , ɔ kanɛ ka kabəpər ka aŋfəm bɛ ȧŋsabu aŋa yɔ ɔ gboŋ kɔ , ɔwa to ɔ sɔthɔ kəyeŋk mədɛr ka ɔlɛmp wati .
42008048	Ɔwa ɔ pa ka ɔya , Wan kȧmi ubɛra , kȧlanɛ ka mu kə po mu yenkəs . Kɔ yi məthɔfəl .
42008049	Ma Yisɔs ɔ yi ras ka kəfɔf-e , wuni ɔ der , ɔ wur ka ȧŋseth ŋa ɔwe yi rȧbomp ka ȧŋseth agbanɛ , ɔ pa ro ŋɔŋ , Ɔwan ka mu bɛra ɔ po fi . Te sɔ kira ɔkarmɔkɔ .
42008050	Kɛrɛ Yisɔsȧŋ ma ɔ təl ti-e , ɔ pa , Te nesa , lanɛ gbo . Ɔwa ɔ tə kȧl sɔthɔ ŋesəm .
42008051	Ɔwa ma ɔ bek ka ȧŋseth-e , ɔ selɔ hɛ wuni ɔ wɔŋ yi kɔnɔ thambe Pitaŋ , Yɔnȧŋ , Yeməsȧŋ , ɔkas ka ɔwath ubɛra yi ɔkara kɔŋ .
42008052	Aŋfəm bɛ aŋ bok , aŋ kulɔ ta atɔŋ , kɛrɛ kɔnɔ ɔ pa , Te bok , ɔwath ɔ fi hɛ , ɔ dirȧ gbo .
42008053	kaŋ sel kɔ finɔ maŋ tȧrȧ kəpa ɔ po fi .
42008054	Kɛrɛ ɔ wurɔ ŋa bɛ , ɔ gbasi kȧta ka ɔwath , ɔ tela , Wath bɛra , yokanɛ .
42008055	Ka aŋesəm ŋɔŋ aŋ kȧlanɛ , ka ɔlɛmp wati ɔ yokanɛ ; ɔwa Yisɔs ɔ yamari ŋa tə kəsɔŋ kɔ ra rədi .
42008056	Ka ŋaŋ aŋa kom kɔ aŋ kabanɛ , kɛrɛ Yisɔsȧŋ ɔ yamari ŋa kȧmȧ aŋ te kanɛ wuni o wuni ȧte ɔ po yɔ .
42009001	Ka Yisɔs ɔ tela aŋkarande ŋɔŋ tɔfɔt ŋarəŋ , kɔ sɔŋ ŋa afɔsɔ rokɔm ka akərəfi bɛ , yi tə kədamər tətu .
42009002	kɔ som ŋa tə kətaməs rȧbȧy ra Kuru , ɔwa , tə kəyeŋkəs aŋboma .
42009003	kɔ pa ro ŋaŋ , Te nu kera rəka o rəka ka ȧŋbiyas a nu , kətək-o , agbaŋfa-o , kəbo-o , akala-o ; ɔwa ta ukin ka nu ɔ te ba suma tərəŋ .
42009004	Ɔwa rə aseth o seth nə wɔŋ-e , yianɛ ri nu haŋ nə kȧlanɛ .
42009005	Ɔwa aŋfəm aŋa mə te malanɛ nu-e , ma nə wur ka kȧpet kati , koŋkoŋ nu kabof ka ȧtȧtək ta nu ta məseri ro rɔŋaŋ .
42009006	kaŋ kɔnɛ , aŋ kɔth ka tapet bɛ , aŋ tɔri ȧkɛra kəfinɔ ka Kuru , kaŋ yenkəs aŋboma dɛr o dɛr .
42009007	Hɛrɔdȧŋ ɔbȧy ɔ təl bɛ ȧte ɔ yɔ , ɔwa pə kɛtha kɔ pəkasifɛ afəm alɔm aŋ pa , Yɔnȧŋ ɔ po yokanɛ ka rafi .
42009008	Alɔm aŋ pa , Ilaya kɔnɔ kȧl der ; alɔm aŋ pa , Ukin ka aŋnabi akur ɔ kȧl yokanɛ .
42009009	Hɛrɔdȧŋ ɔ pa , Yɔnȧŋ i po gbetha rȧbomp rɔŋ , kɛrɛ kanɛ ɔwe ta ɔwe mə i təl mȧtȧy məwunɔŋ-e ? Kɔ fela tə kənəŋk kɔ .
42009010	Ma aŋsom aŋ po kalanɛ-e , aŋ tɔri kɔ mȧtȧy bɛ ama aŋ po yɔ . Kɔ wur ri ɔ kera ŋa dɛr ɔyeŋ ɔfati ka kȧpet ȧke a bont ro Bɛthsayda .
42009011	Ɔwa ma aŋfəm aŋ tȧrȧ ti-e , aŋ tȧŋ kɔ . Ɔ malanɛ ŋa finɔ , kɔ kanɛ ŋa ta rȧbȧy ra Kuru , kɔ damər ŋaŋ aŋa yema kȧmȧ ɔ damər ŋa .
42009012	Ma aret rə yema wɔŋ-e , aŋtɔfɔt ŋarəŋ aŋ der aŋ pa ro ŋɔŋ , Lemnɛ aŋfəm kȧmȧ aŋ kɔnɛ ka tapet yi ka ȧŋthɔf aŋa gbətɔ nɔ tə kəyianɛ dɛ yi tə kəthɛns ra rədi , kotȧy-e saŋ sə yi nɔ ka ɔdɛr ɔyeŋ .
42009013	Kɛrɛ kɔnɔ ɔ pa ro rɔŋaŋ . Sɔŋ ŋa nu yɛt ɛdi . Kaŋ pa , Sə ba gbo təbo tamath yi ɛlop ŋarəŋ ; thambe sə kɔ wai yɛt ɛdi ta aŋfəm aŋe bɛ .
42009014	kotȧy-e aŋfəm aruni aŋ yi mɔlɔ ma ɛwul tamath . Kɔ pa ka aŋkarande ŋɔŋ , Yɔ ŋa aŋ yirȧ ɛniŋki mɔlɔ ma təgba tərəŋ tɔfɔt , təgba tərəŋ tɔfɔt .
42009015	kaŋ yɔ yaŋ , aŋ yɔ ŋa bɛ aŋ yirȧ .
42009016	kɔ gbasi tabo tamath yi ɛlop ŋarəŋ , kɔ lakthi ɛfɔr ka Kuru , ɔ ruba ti , kɔ siməth ti , ɔ sɔŋ ti ka aŋkarande tə kəbot ti rodi ka aŋfəm .
42009017	Ɔwa aŋ di , ka ŋa bɛ aŋ namra . Ka a gbas ɛbɛm ɛyɛ tianɛ , a lasər təbəlai tɔfɔt tərəŋ .
42009018	Ka pə re yi ma ɔ ramnɛ kɔn son-e , aŋkarande ŋɔŋ aŋ der ro ŋɔŋ , kɔ yif ŋa , ɔ pa , Kanɛ aŋfəm mə aŋ pa minɛ i yi-e ?
42009019	kaŋ lasianɛ kɔ , aŋ pa , Yɔn ɔbaptist , kɛrɛ alɔm aŋ pa , Ilaya ; ɔwa alɔm aŋ pa , Ukin ka aŋnabi akur ɔ yokanɛ .
42009020	kɔ pa ro rɔŋaŋ , Kɛrɛ naŋ , kanɛ nə pa minɛ i yi-e ? Ka Pitaŋ ma ɔ lasianɛ kɔ ɔ pa , ƆKrayst ka Kuru .
42009021	kɔ maŋ ŋa , ɔ yamari ŋa kȧmȧ aŋ te kanɛ wuni o wuni ;
42009022	ɔ tɔri ŋa kəpa ɔWan ka wuni ɔ ba tə kənakasi mȧtȧy məlai , aŋbȧki yi aŋfode yi aŋkarmɔkɔ aŋ tə kasi kɔ , ɔwa a tə dif kɔ . Ka ȧŋrey aŋa bekȧ məsas-e ɔ ba tə kəkal yokanɛ .
42009023	Ka Yisɔs ɔ pa ka ŋa bɛ , Bepi wuni o wuni ɔ yema tȧŋ mi-e , ta ɔ kasisnɛ , ɔ gbasi akənt kɔŋ kəpəŋkinɛ ȧrey o rei , ɔ tȧŋ mi .
42009024	kotȧy-e wuni o wuni ɔwe yema kisis aŋesəm ŋɔŋ , ɔ tə dim ŋi ; kɛrɛ wuni o wuni ɔwe mə dim aŋesəm ŋɔŋ salata minɛ , ɔkati ɔ tə kisis ŋi .
42009025	Ko ŋani aŋ yi ta wuni bepi ɔ sɔthɔ ȧdȧru bɛ , ɔwa ɔ dim thalɔm ɔ sɔnd aŋesəm ŋɔŋ-e ?
42009026	Tiyȧŋ wuni o wuni ɔwe mə lap mi yi ȧsim ta mi-e , ɔWan ka wuni ɔ tə lap kɔ ma mɔ der ka aŋyiki ŋɔŋ , yi aŋa ɔKas kɔŋ , yi aŋa aŋmȧleka asəm .
42009027	Kɛrɛ i kanɛ nu təteŋ , afəm alɔm aŋ təmȧ nɔ , aŋ ba hɛ kətham rəfi haŋ aŋ nənk rȧbȧy ra Kuru .
42009028	Ka pə re yi mɔlɔ ma mərey tamthərɛsas kədarəŋ ka mapa ame , ɔ kɔnɛ ka kateŋ tə kəramnɛ , ɔwa ɔ ba Pitaŋ , Yɔnȧŋ yi Yeməsȧŋ .
42009029	Ɔwa ma ɔ ramnɛ-e , ader rɔŋ rə lafthɛ , ɔwa ȧsuma tɔŋ tə səkɛ təfera təgbɛntha .
42009030	Ɔwa kəla , afəm ŋarəŋ aŋ fɔfȧnɛ kɔ , aŋ yi Mosisȧŋ yi Ilayaŋ .
42009031	Aŋ tɔrinɛ yi ayiki , aŋ fɔf ta rafi rɔŋ ara ɔ ba tə kəfi ro Yerusalɛm .
42009032	Kɛrɛ mərey mə bȧk Pitaŋ yi aŋa yi yi kɔnɔ ; kɛrɛ maŋ po thəmɛ-e , aŋ nənk aŋyiki ŋɔŋ yi aŋfəm ŋarəŋ aŋa təmȧ yi kɔnɔŋ-e .
42009033	Ka pə re yi maŋ bɔ kɔnɛ-e Pita ɔ pa ka Yisɔsȧŋ , Pa , pə yi ɔfinɔ ta ȧtȧ su tə kəyi nɔ ; ta sə bɛmpa ɛgbɔm ɛsas , ŋin ta ȧtȧ mu , ŋin ta Mosis , ɔwa ŋin ta Ilaya ; ɔ tɛ hɛ ȧte ɔ pa .
42009034	Mɔ mɔ fɔf mȧtȧy ame-e , kərənt kə thor , kə gbəpər ŋa , kaŋ nesa maŋ wɔŋ ka karənt .
42009035	Ka rim rə wur ka karənt , rə pa , ƆWan kȧmi kɔnɔ ɔwe , ɔthith kȧmi . Təla kɔ nu .
42009036	Ma ȧrim rə thas-e , Yisɔsȧŋ ɔ tiyȧ kɔn son . Ka aŋ taŋk , aŋ kanɛ hɛ wuni o wuni ka mȧrey mati ta ȧtȧy ȧte aŋ po nənk .
42009037	Ka pə re yi ka ȧŋrey aŋa tanda-e , maŋ thor ka kateŋ-e , afəm agbȧthi aŋ bəp kɔ .
42009038	Ɔwa kəla , ulaŋgba kətɔŋ ka ȧruniya ɔ ŋata rim , ɔ pa , Karmɔkɔ , ɔmari mu kəli ɔwan uruni kȧmi ; kotȧy-e kɔnɔ yi ɔwan kȧmi gbo son .
42009039	Ɔwa kəla , ukərəfi ɔ tə wop kɔ , ɔwa ka ɔlɛmp wati ɔ tə sel ɛrɔŋ ; ɔ tə gbɔsi gbɔsi kɔ haŋ ɔ wur kəfoth , ɔwa kəter kɔ pə yi ɔbaki mədɛr thas gbo ɔ po yɔ kɔ ɔbaŋ sɔbɛ .
42009040	Ɔwa i nɛmthɛnɛ aŋkarande a mu tə kəwura kɔ , kɛrɛ aŋ gbəli hɛ .
42009041	Ɔwa Yisɔs ɔ pa , O rəkomra rələs rəte ba kȧlanɛ , to mɛ i ba kəwon yi naŋ-e , ɔwa i muyu nu-e ? Kara ɔwan ka mu nɔ .
42009042	Ma ɔ yi ras ka kəder-e , ɔkərəfi ɔ napanɛ kɔ ro thɔf , ɔ yɔ kɔ ɔbaŋ . Ɔwa Yisɔs ɔ ŋal ɔkərəfi uləs , kɔ yenkəs ɔwath uruni , kɔ kȧl lȧnki kɔ ka ɔkas kɔŋ .
42009043	Ɔwa afəm bɛ aŋ kabanɛ aŋfɔsɔ abana ŋa Kuru . Kɛrɛ ma ŋa bɛ aŋ kabanɛ ka mȧtȧy ama Yisɔs ɔ po yɔ , ɔ pa ka aŋkarande ŋɔŋ ,
42009044	Yɔ ȧsim ȧte tə wɔŋ ka ɛləns ɛ nu , pəkasifɛ a tə lȧnki ɔWan ka wuni ka mȧta ma aŋfəm .
42009045	Kɛrɛ pə sɔk hɛ ŋa ta ȧŋpa aŋe , a maŋk ŋa ŋi kȧmȧ aŋ te ŋi tȧrȧ . Kaŋ nesa tə kəyif kɔ ta ȧŋpa aŋe .
42009046	Ɔwa ȧthonka aŋ bɔ yi kətɔŋ ka ŋaŋ ta ɔwe yi ubana uthasi bɛ .
42009047	Kɛrɛ ma Yisɔsȧŋ ɔ tȧrȧ ɛnanɛ ya ɛmerȧ yaŋ-e , ɔ gbasi wath ufɛth , kɔ təmər kɔ rayɛr kɔŋ ,
42009048	ɔ pa ro rɔŋaŋ , Wuni o wuni ɔwe malanɛ ɔwath ufɛth ɔwe ka ȧŋes a mi , minɛŋ ɔ malanɛ ; ɔwa wuni o wuni ɔwe mə malanɛ mi ɔ malanɛ kɔn ɔwe som mi , kotȧy-e ɔwe tha yi ulɔl bɛ kətɔŋ ka nu , kɔnɔ yi ubana .
42009049	Ka Yɔnȧŋ ɔ lasi ɔ pa , Pa , sə nənk ulɔm ɔ wurɔ akərəfi ka ȧŋes a mu , ɔwa sə ŋal kɔ kotȧy-e ɔ tȧŋ hɛ su .
42009050	Ka Yisɔsȧŋ ɔ pa ro ŋɔŋ , Te ŋal kɔ , kotȧy-e wuni ɔwe te su ŋamnɛ , ɔ yi ta ȧtȧ su .
42009051	Ka pə re yi ma ȧŋlɔkɔ aŋ po fat kȧmȧ a malanɛ kɔ rokɔm , ɔ bȧksər tə kəkɔ ro Yerusalɛm .
42009052	kɔ som asom tə kətəma kɔ kədi , kaŋ kɔnɛ , aŋ wɔŋ rə kəpet ka aŋSameriya tə kəbɛnɛnɛ ta atɔŋ .
42009053	Kɛrɛ aŋ malanɛ hɛ kɔ ȧtesoma-e ader rɔŋ rə lomanɛ ro Yerusalɛm .
42009054	Ma aŋkarande ŋɔŋ Yeməsȧŋ yi Yɔnȧŋ aŋ nənk ti-e , aŋ pa , Pa , mə yema sə yamari nȧnt nə thor kəwur ka ȧkuru tə kədim ŋa ri-i ?
42009055	kɔ fəlɛ ɔ ŋal ŋa , ɔ pa , Nə tɛ hɛ ko ayina nə ba ,
42009056	kotȧy-e ɔWan ka wuni ɔ der hɛ tə kədim afəm kɛrɛ tə kəkisis ŋa . Kaŋ kɔnɛ rə kəpet kəlɔm .
42009057	Ka pə re yi maŋ yi ro roŋ-e , wuni lɔm ɔ pa ro ŋɔŋ , Pa , i ti tȧŋ mu dɛr o dɛr mȧ mə kɔ .
42009058	Yisɔsȧŋ ɔ pa ro ŋɔŋ , Ɛgbogboro aŋ ba təyaŋka , ɛbȧmp ya aŋfena aŋ ba ɛseth , kɛrɛ ɔWan ka wuni ɔ ba hɛ dɛr ro mɔ bot rȧbomp rɔŋ .
42009059	kɔ pa ka ulɔm , Tȧŋ mi , kɛrɛ ɔ pa , Pa , ter mi kȧmȧ i mɔtha kɔ maŋk ɔkas kȧmi .
42009060	Yisɔsȧŋ ɔ pa ro ŋɔŋ , Tey aŋfi tə kəmȧnk ȧŋfi ŋaŋ , kɛrɛ munɔŋ , kɔnɛ mə kɔ taməs rȧbȧy ra Kuru .
42009061	Ulɔm sɔ ɔ pa , Pa , minɛ i ti tȧŋ mu , kɛrɛ ter mi ras kȧmȧ i kɔ lemnɛ ŋaŋ aŋa yi ro seth kȧmi .
42009062	Yisɔsȧŋ ɔ pa ro ŋɔŋ , Wuni o wuni ɔwe mə kəli rarəŋ ma ɔ po bot kȧta kɔŋ ka katala-e , ɔ bek hɛ ta rȧbȧy ra Kuru .
42010001	Kədarəŋ ka mȧtȧy ame ɔMarki ɔ thith akarande alɔm sɔ , təgba təsas tɔfɔt , kɔ som ŋa ŋarəŋ ŋarəŋ tə kətəma kɔ kədi rə kəpet o kəpet yi rə dɛr o dɛr ro kɔn kɔnɔnɛ ɔ ba kəkɔ .
42010002	kɔ pa ro rɔŋaŋ , Karɔk kə bana kɛrɛ aŋrɔk a than . Tiyȧŋ nɛmthɛnɛ nu ɔMarki ka karɔk kȧmȧ ɔ somra arɔk ka karɔk kɔŋ .
42010003	Kɔnɛ nu . Kəla i som nu mɔ təlɔmɛ təfɛth kətɔŋ ka tathɔlu .
42010004	Te nu keranɛ abuthu-o , agbaŋfa-o , thalɔm ɛkɔftha . Ɔwa te kori wuni o wuni ro roŋ .
42010005	Rə aseth o seth mə nə wɔŋ-e , mɔtha pa , Ta məthɔfəl mə yi ka ȧŋseth aŋe .
42010006	Ɔwa bepi uwan ka məthɔfəl ɔ yi ri-e , mathɔfəl ma nu mə tə rensa kɔ , kɛrɛ bepi ɔ yi hɛ ri-e , mə tə kȧl ro rɔnu .
42010007	Tia nu ka ȧŋseth ŋati , di ɔwa mun ɛyɛt ɛwunɔŋ ɛyɛ mə a sɔŋ nu , kotȧy-e ɔyɔ məpanth ɔ mari tə kəsɔthɔ ȧŋrȧm ŋɔŋ . Te nu tepnɛ tepnɛ ɛseth .
42010008	Rə kəpet o pet nə wɔŋ-e , bepi a malanɛ nu-e , di nu ɛyɛt ɛwunɔŋ ɛyɛ mə a təməra nu .
42010009	Ɔwa yenkəs aŋtui aŋa yi ri , tɔri ŋa kəpa , Rȧbȧy ra Kuru rə po nu fat .
42010010	Kɛrɛ rə kəpet o pet mə nə wɔŋ-e , bepi aŋ te malanɛ nu-e , wur nu rokaŋ kati , ɔwa pa nu ,
42010011	Hali kabof ka kȧpet ka nu ȧke gbapsa ȧtȧtək ta su , sə nasi ki ; kɛrɛ tȧrȧ nu kəpa , tɛntɛnɛ rȧbȧy ra Kuru rə po nu fat .
42010012	I kanɛ nu , Pə tə yi ɔfisa ta Sɔdɔm ka ȧŋrey ŋati pəthasi kȧpet kati .
42010013	Mɔnɛ ro mu , Korasin ! Mɔnɛ ro mu Bɛthsayda ! kotȧy-e bepi mȧyɔs məkabanɛ ama a yɔ kətɔŋ ka nu mə po yɔnɛ ro Tair yi ro Sidon-e , aŋ tə po thupi ɔwoni , kəyira rə kotha kəkasa yi rə ros .
42010014	Kɛrɛ pə tə yi ɔfinɔ ta ro Tair yi ro Sidon ka karɔk ɛpa , pəthasi ta ȧtȧ nu .
42010015	Ɔwa munɔ , Kepaniyɔm , mə tə ŋatanɛ ro riana-i ? A tə thora mu ro kərəfi .
42010016	Ɔwe mə təlȧ nu ɔ təlȧ mi , ɔwa ɔwe mə pɛnsa nu ɔ pɛnsa mi sɔ . Ɔwa ɔwe mə pɛnsa mi ɔ pɛnsa kɔnɔ ɔwe som mi .
42010017	Ma aŋkarande təgba təsas tɔfɔt aŋ kalanɛ-e , aŋ pa yi məbɔnɛ , Pa , hali aŋkərəfi aləs aŋ sanɛ ro rɔsu ma sə bont ȧŋes a mu .
42010018	kɔ pa ro ŋaŋ , I nənk Sethani ɔ fumpɔ mɔ ɔnakthinɛ kəwur ka ȧkuru .
42010019	Ɔwa i po sɔŋ nu afɔsɔ tə kənas ɛbok yi atulis , dɛ yi kətham rokɔm ka aŋfɔsɔ bɛ ŋa ɔtheranɛ ; ɔwa koko bɛ rə gbəli hɛ yɔ nu ɔbaŋ .
42010020	Kɛrɛ te ti ba məbɔnɛ ta ma nə po tham aŋkərəfi , kɛrɛ ta pə bɔnɛ nu pəkasifɛ a po gbal ames ma nu ro riyana .
42010021	Ȧŋlɔkɔ ŋati ɔYina məsəm ɔ lasər Yisɔsȧŋ yi məbɔnɛ , kɔ pa , I mɔmɔ mu ɔKas , ɔMarki ka ro riyana yi ȧdȧru , ma mə po maŋk mȧtȧy ame ka aŋtempi yi aŋtara tȧy , ɔwa mə tɔri ma ka aŋfɛth . Yao ɔKas pəkasifɛ ame mə yi mȧselɔ ma mu .
42010022	ƆKas kȧmi ɔ po maŋkər mi mȧtȧy bɛ , ɔwa wuni o wuni ɔ tȧrȧ hɛ ɔWan thambe ɔKas ; yi ɔ tȧrȧ hɛ ɔKas thambe ɔWan yi kɔnɔ ka ɔwe ɔWan mɔ ŋaibia kɔ .
42010023	Ka Yisɔsȧŋ ɔ fəlɛ ka aŋkarande , kɔ pa ro rɔŋaŋ sɔy , Aruba aŋ yi ka ɛfɔr ɛyɛ nənk mȧtȧy ama naŋ nə nənk ,
42010024	kotȧy-e i kanɛ nu anȧbi yi abȧy agbȧthi aŋ fela tə kənəŋk mȧtȧy ama naŋ nə nənk , kɛrɛ aŋ nənk hɛ ma . Ɔwa tə kətəl mȧtȧy ama naŋ nə təl , kɛrɛ aŋ təl hɛ ma .
42010025	Ɔwa kəla ukarmɔkɔ ka aŋthɔ ɔ yokanɛ , ɔ mɛm Yisɔsȧŋ ɔ pa , Karmɔkɔ , to mə i yɔ kȧmȧ i sɔthɔ aŋesəm thəbana-e ?
42010026	kɔ pa ro ŋɔŋ , To a gbal ka aŋthɔ-e ? To mə karaŋ ri-e ?
42010027	kɔ wosa ɔ pa , Ta mə bɔthər ɔMarki ɔKuru ka mu yi ȧŋmerȧ a mu bɛ , yi aŋesəm a mu bɛ , yi aŋfɔsɔ a mu bɛ , yi aŋnanɛ a mu bɛ ; ɔwa ɔfatanɛ ka mu sɔ mɔ mȧ mə bɔthərnɛ .
42010028	Ka Yisɔsȧŋ ɔ pa ro ŋɔŋ , Mə po gbaki ɔlompi . Yɔ ȧte , mə tə sɔthɔ aŋesəm .
42010029	Kɛrɛ kɔnɔ , ma ɔ yema lompəsnɛ-e , ɔ yif sɔ , Kanɛ yi ɔfatanɛ ka mi-e ?
42010030	Yisɔsȧŋ ɔ lasi ɔ pa , Ulaŋgba ulɔm ɔ thor kəwur ro Yerusalɛm tə kəkɔ ro Yɛriko . Ma ɔ yi ro roŋ-e , ɔ fumpɔ ka mȧta ma aŋkey abana , kaŋ bus ȧsuma tɔŋ , aŋ sap kɔ , aŋ kɔnɛ , kaŋ tey kɔ ɔ bun fi .
42010031	Ka pə bɛŋȧnɛ ufode ulɔm ɔ thor ri ; ma ɔ nənk kɔ-e , ɔ thas rolɛŋkɛn .
42010032	Ya pə yi sɔ uLibay , ma ɔ bek ka ɔdɛr ɔwe , ɔ kəli kɔ kɛrɛ kɔnɔ sɔ ɔ thas rolɛŋkɛn .
42010033	Kɛrɛ uSamaria ulɔm , ma ɔ yi ka ȧŋbiyas ŋɔŋ-e , ɔ bek ro ɔ yi . Ma ɔ nənk kɔ-e , ȧney aŋ wop kɔ ,
42010034	kɔ der ro ŋɔŋ , ɔ sek tȧsam tɔŋ , ɔ kus ri mȧro yi məber məfɛth , kɔ reŋ kɔ ka ȧŋsoy ŋɔŋ , ɔ kera kɔ rə aseth ayiya , kɔ kəlianɛ kɔ .
42010035	Ka rabəth rəlɔm ɔ wurɔ ɛsiliŋ yɛrəŋ , ɔ sɔŋ yi ɔkas ka ȧŋseth ayiya , ɔ pa , Kəlȧnɛ kɔ , ɔwa ara mə ləsər pəthas are , ma i kȧl der-e , i ti ram mu ti .
42010036	Ka aŋsas aŋe-e , kanɛ mə nanɛ kəpa ɔ yi ufȧtȧnɛ ka kɔn ɔwe fumpɔ ka mȧta ma aŋkey abana-e ?
42010037	kɔ pa , Kɔnɔ ɔwe ba kɔ ȧney . Ka Yisɔsȧŋ ɔ pa Kɔnɛ , mə yɔ yaŋ .
42010038	Maŋ kɔnɛ ka ȧŋbiyas ŋaŋ , ɔ wɔŋ ka kȧpet kəlɔm . Ka ubɛra ulɔm , ȧŋes ŋɔŋ ŋə yi Martha-e , ɔ wɔŋȧ kɔ ka ȧŋseth ŋɔŋ .
42010039	Ɔ ba wɔnt bɛra , ȧŋes ŋɔŋ ŋə yi Meri , ɔwe yirȧ ka ȧtȧtək ta Yisɔsȧŋ , kɔ su ɛləns ka tafɔf tɔŋ .
42010040	Kɛrɛ Mathaŋ ɔ ba asoli ta kəbɛnɛnɛ kəbana . Ɔ der ro ŋɔŋ , ɔ pa , Pa , tə ba hɛ mu tȧy kəpa ɔwɔnt kȧmi ubɛra ɔ tey mi son tə kəbɛnɛnɛ-i ? Tiyȧŋ kanɛ kɔ kȧmȧ ɔ mar mi .
42010041	Ka Yisɔsȧŋ ɔ pa ro ŋɔŋ , Matha , Matha mə soli , ɔwa ȧŋmerȧ a mu aŋ sɔmpanɛ ta mȧtȧy məgbathi .
42010042	Kɛrɛ tȧy tin gbo mə paŋ , ɔwa Meri ɔ po thith ȧte yi təfinɔ , ȧtȧ mə a te kɔ nɔy .
42011001	Ka pə re yi ma ɔ bɔ ramnɛ ka ɔdɛr ulɔm , ma ɔ poŋ-e , ukin ka aŋkarande ŋɔŋ ɔ pa ro ŋɔŋ , Mariki thəksa su tə kəramnɛ mɔ mə Yɔnȧŋ ɔ thəksa aŋkarande ŋɔŋ .
42011002	kɔ pa ro ŋaŋ , Ma nə ramnɛ-e , pa nu , ƆKas kȧsu ɔwe yi ro riyana , ta ȧŋes a mu aŋ yi asəm . Ta rȧbȧy ra mu rə bek . Ta mȧselɔ ma mu mə yɔnɛ nɔru mɔ mȧ mə yɔnɛ ro riyana .
42011003	Yer su thonɔŋ ɛdi ɛbeki su ,
42011004	ɔwa tera su maləs ma su kotȧy-e saŋ sɔ sə tera ŋaŋ bɛ aŋa yɔ su ɔləs . Te su wɔŋȧ rə tȧy ta məgbɔns , kɛrɛ wurɔ su ka mȧtȧy mələs .
42011005	kɔ pa ro ŋaŋ , Kanɛ ka nu ɔwe ba uyathki , mɔ kɔ ro rɔŋɔŋ kəren datɔŋ , mɔ yif kɔ , Yathki , bɔ mi təbo təsas ,
42011006	kotȧy-e , uyathki kȧmi ɔ yi rə ȧbiyas , kɔ po der ro rɔmi , ɔwa i ba hɛ koko tə kəsɔŋ kɔ tə kədi .
42011007	Ɔwa kɔnɔ ɔwe yi ka ȧŋseth rokor ɔ tə wosa kəpa , Te mi sɔmpa . A po kantha kadare , ɔwa aŋfɛth a mi aŋ yi rɛ yi minɛŋ ro fənt . I gbəli hɛ yokanɛ tə kəsɔŋ mu ti .
42011008	I kanɛ nu , Hali ɔ selɔ hɛ yokanɛ tə kəsɔŋ kɔ pəkasifɛ ɔ yi ɔyathki kɔŋ-e , kɛrɛ salata kakithinɛ kɔŋ , ɔ tə yokanɛ tə kəsɔŋ amɔlɔ mɔ yema .
42011009	Ɔwa i pa ro rɔnu , Yif , ɔwa a ba tə kəsɔŋ nu ti ; thɛns , ɔwa nə tə fir ; gbȧtgbȧt , ɔwa a tə kanthɛ nu .
42011010	kotȧy-e wuni o wuni ɔwe mə yif , ɔ tə sɔthɔ ; ɔwe mə thɛns ɔ tə fir ; ɔwa ɔwe mə gbȧtgbȧt , a tə kanthɛ kɔ .
42011011	Ukas ureke kətɔŋ ka nu-i , bepi ɔwan kɔŋ ɔ yif kɔ ta kəbo-e , ɔ tə sɔŋ kɔ asar-e ? Thalɔm bepi ɔ yif ta kəlop-e , ɔwa kɔnɔ-e , ta kəlop , ɔ tə sɔŋ kɔ ȧbok-i ?
42011012	Thalɔm bepi ɔ yif ta rəmɛs-e , ɔ tə sɔŋ kɔ ukulis-i ?
42011013	Bepi naŋ , ma nə yi aləs-e , nə tȧrȧ tə kəsɔŋ ɛboya ɛfinɔ ka aŋwuth a nu-e , thamsinɛ ɔKas ka nu ɔwe yi ro riana-e , ɔ tə sɔŋ ɔYina məsəm ka ŋaŋ aŋa mə yif kɔ-i ?
42011014	Ɔwa , ɔ bɔ wurɔ ukərəfi ka kəbobo . Ka pə re yi ma ɔkərəfi ɔ wur-e , kabobo ɔ fɔf , ɔwa aŋfəm bɛ aŋ kabanɛ .
42011015	Kɛrɛ afəm alɔm aŋ pa , Ɔ wurɔ akərəfi ka aŋfɔsɔ ŋa Biyɛlsibɔb , ɔbȧy ka aŋkərəfi .
42011016	Ɔwa alɔm-e , maŋ yema mɛm kɔ-e , aŋ yif kɔ ta amisali kəwur ro riyana .
42011017	Kɛrɛ kɔnɔ , ma ɔ tȧrȧ ɛnanɛ yaŋ-e , ɔ pa ro ŋaŋ , Rəbȧy o rəbȧy bepi məputhanɛ mə wɔŋ di-e , rə tə sakthɛ ; bepi məputhanɛ mə wɔŋ rə aseth-e , ȧŋseth ŋati aŋ tə fumpɔ .
42011018	Bepi Sethani sɔ ɔ timnɛ-e , to rȧbȧy rɔŋ mə rə gbəli təma-e ? kotȧy-e nə pa i wurɔ akərəfi ka aŋfɔsɔ ŋa Biyɛlsibɔb .
42011019	Ɔwa bepi i wurɔ akərəfi ka aŋfɔsɔ ŋa Biyɛlsibɔb-e , ka aŋfɔsɔ ŋa kanɛ aŋwuth a nu aruni mə aŋ wurɔ ŋa-e ? Tiyȧŋ ŋaŋ gbeŋ aŋ tə gbəka nu ȧŋpa .
42011020	Kɛrɛ bepi minɛ i wurɔ akərəfi yi aŋsəl ŋa Kuru-e , pə yi kəpa rȧbȧy ra Kuru rə po der ro rɔnu .
42011021	Bepi wuni bȧk mədɛr ɔ wɔŋ ɛyɛt ɛtima-e , ɔ bumər ȧŋseth ŋɔŋ-e , ɛyɛt yɔŋ ɛ tə tiyȧ yi məthɔfəl ;
42011022	kɛrɛ bepi ulɔm ɔ der ɔwe ba afɔsɔ athasi kɔ-e , ɔ tham kɔ , ɔ tə nɔy kɔ ɛyɛt yɔŋ ɛtima bɛ ɛyɛ ɔ sɛlinɛ , ɔ tə yerəs ɛyɛt ɛluk yɔŋ .
42011023	Kɔn ɔwe te yi ta ȧtȧ mi ɔ yi utheranɛ kȧmi ; ɔwa kɔnɔ ɔwe te mar mi tə kəthonkla-e , ɔ sakthi .
42011024	Bepi ukərəfi uləs ɔ po wur rə wuni-e , ɔ tə kɔth ro dɛr rə mȧnt mə te yi kȧmȧ ɔ thɛns kəfothanɛ ; ma ɔ te fir ki-e , ɔ pa , I ti kȧlanɛ ka ȧŋseth a mi ro i wur-e ,
42011025	Ɔwa ma ɔ bek-e , ɔ bəp ŋi agbal yi ayesi .
42011026	Ɔwa ɔ kɔnɛ , ɔ gbasi akərəfi tȧmthədɛrəŋ alɔm aləs athasi kɔ , kaŋ wɔŋ aŋ yirȧ ri ; ka mayi mələpsɔ ma ɔlaŋgba kati mə yi mələs məthasi matɔtɔkɔ .
42011027	Ma Yisɔsȧŋ ɔ fɔf mȧtȧy ame-e , wuni bom ulɔm ka ȧruniya ɔ ŋata ȧrim rɔŋ , ɔ pa ro ŋɔŋ , Kor ka aruba kaŋ ȧke kom mu , yi aŋmȧsȧ ȧme mə mȧsȧ-e .
42011028	Kɛrɛ kɔnɔ ɔ pa , Ŋa tha ba aruba aŋa təl ȧrim ra Kuru-e ɔwa aŋ wop ri .
42011029	Ma ȧsuniya tə gbanɛ ro ŋɔŋ-e , ɔ təp kəpa , Rakomra are rə yi rələs , rə thɛns amisali , kɛrɛ aŋ ba hɛ tə kəsɔthɔ amisali thambe ȧŋmisali ŋa Yona .
42011030	kotȧy-e mɔ mə Yona ɔ səkɛ amisali ka aŋNinifɛ-e , yaŋ sɔ ɔWan ka wuni ɔ tə yi amisali ka rȧkomra are .
42011031	Ɔbȧy ubɛra ka aŋdiɔ ɔ tə yokanɛ ka ȧŋlɔkɔ ŋa karɔk ɛpa yi aŋfəm ŋa rȧkomra are , ɔ tə sɔŋ ŋa mətheri , kotȧy-e kɔnɔ ɔ der kəwur ka ɔthalnɛ wa ȧdȧru tə kətəl kȧtemp ka Sɔlɔmɔn ; ɔwa kəla , ubana uthasi Sɔlɔmɔn ɔ yi anɔ .
42011032	Aŋfəm ŋa ro Ninibɛ aŋ tə təmȧ ka ȧŋlɔkɔ ŋa karɔk ɛpa yi rȧkomra are ɔwa aŋ tə sɔŋ di mətheri , kotȧy-e aŋ thupi ka ȧkɛra ka Yona ; ɔwa kəla , ubana uthasi Yona ɔ yi anɔ .
42011033	Wuni o wuni bepi ɔ moth amotha-e , ɔ bot hɛ ŋi dɛr ɔmaŋknɛ thalɔm rə ȧthunthȧ rata , kɛrɛ ɔ tə bot ŋi rȧ ɔtəmər , kȧmȧ ŋaŋ aŋa mə wɔŋ ri aŋ nənk kawalɛ .
42011034	ȧŋmothȧ ŋa aŋdɛr a mu aŋ yi rafɔr ra mu . Tiyȧŋ bepi rafɔr ra mu rə yi rəfinɔ , aŋdɛr a mu bɛ aŋ la ɔwaŋ ; kɛrɛ bepi rə yi rələs-e , aŋdɛr a mu aŋ la asum .
42011035	Tiyȧŋ kəli bepi ȧŋmothȧ aŋa yi mu rokor aŋyi hɛ asum .
42011036	Bepi aŋdɛr a mu aŋla ɔwaŋ-e mə ba hɛ asum hali , mə tə la ɔwaŋ bɛ , mɔ mə amotha aŋ gbɛntha aŋ sɔŋ mu ɔwaŋ .
42011037	Ma ɔ bɔ fɔf-e , uFarisi ɔ muti kɔ tə kədi yi kɔnɔŋȧŋ , kɔ wɔŋ , ɔ yirȧ tə kədi .
42011038	Ma ɔFaresi ɔ nənk ti , ɔ kabanɛ ta ma ɔ te mɔtha yanɛ .
42011039	Ka ɔMarki ɔ pa ro ŋɔŋ , Naŋ naŋ aFaresi nə fethər ampɔthi yi ȧŋbɔl romuth , kɛrɛ rokor ka nu nə la kansoŋ yi mələs .
42011040	Naŋ apənk , kɔnɔ ɔwe bɛmpa romuth ɔ bɛmpa hɛ sɔ rokor-i ?
42011041	Sɔŋ ta ɛboya ɛyɛt ɛyɛ yi rokor , ɔwa kəla , yɛt bɛ ɛ tə yi ɛgbəraŋ ro rɔnu .
42011042	Mɔnɛ ro nu , nia aFaresi ! kotȧy-e nə sɔŋ ɛyaka ya ɛnana yi ɛru yi ɛbuma o buma , kɛrɛ nə painɛ kagbək ɛpa ɔlompi yi mabɔthər ma Kuru . Mȧtȧy ame nə yi tə kəyɔ , ɔwa te nu tey tə kəyɔ malɔm sɔ .
42011043	Mɔnɛ ro rɔnu , naŋ aFaresi ! kotȧy-e , nə bɔthər tawaŋ tətɔtɔkɔ ka ɛseth ɛgbanɛ yi ɛkori ka ɔdɛr ɔthila .
42011044	Mɔnɛ ro rɔnu naŋ akarmɔkɔ yi aFaresi , amunafaki ! Ȧtesoma-e nə yi mɔ taboma təmaŋknɛ , ɔwa aŋfəm aŋa kɔth rokɔm kati aŋ tɛ hɛ ti .
42011045	Ukin ka aŋtara ɛthɔ ɔ lasi ɔ pa , Karmɔkɔ , ma mə fɔf ȧte-e , mə sambos su sɔ .
42011046	Ka Yisɔs ɔ pa , Naŋ aŋtȧrȧ aŋthɔ , mɔnɛ ro rɔnu sɔ ! Ȧtesoma-e nə sɔŋ aŋfəm tothe təlel , kɛrɛ naŋ nə gboŋ hɛ atothe tati , hali rə ȧsəl a nu ŋin .
42011047	Mɔnɛ ro rɔnu ! kotȧy-e naŋ nə bɛmpa taboma ta aŋnabi , ɔwa aŋkas a nu aŋ dif ŋa .
42011048	Tɛntɛnɛ nə seri kəpa nə selɔ ta mȧyɔs ma aŋkas a nu ; pəkasifɛ ŋa po dif ŋa , ɔwa naŋ nə bɛmpa taboma taŋ .
42011049	Tiyȧŋ kȧtemp ka Kuru kə pa , I ti somra ŋa anȧbi yi asom ; aŋ tə dif alɔm , aŋ tə sɔmpa alɔm ,
42011050	kȧmȧ a kɔpra ka rȧkomra are mȧtir ma aŋnabi bɛ ama a loŋ kȧbi ka kabot ɔtəmər wa ȧdȧru ,
42011051	kətəp ka mȧtir ma Ebɛl haŋ ka mȧtir ma Sakaraya ɔwe a dif kətɔŋ ka ȧŋbɛsɛ yi ȧŋseth ŋa Kuru . Tɛntɛnɛ i kanɛ nu , a tə kɔpra ma ka rȧkomra are .
42011052	Mɔnɛ ro rɔnu na aŋtȧrȧ aŋthɔ , ma nə po nɔy aŋsapɔ ŋa kətara tȧy ! Nan nə wɔŋ hɛ , ɔwa nə bɛnt ŋaŋ aŋa yema wɔŋ .
42011053	Ma Yisɔs ɔ wur-e , aŋkarmɔkɔ yi aŋFarisi aŋ gbɛtənɛ kɔ kȧmȧ ɔ fɔf ta mȧtȧy məgbathi ;
42011054	aŋ səth kɔ kȧmȧ aŋ gbəli wop ȧtȧ ɔ pa tə kəgbanthir kɔ .
42012001	Ka ȧŋlɔkɔ ŋati , ma afəm ɛwul ɛgbathȧ aŋ thoŋklanɛ rɔkin haŋ aŋ nasanɛ , Yisɔsȧŋ ɔ mɔtha təp tə kəfɔfanɛ aŋkarande ŋɔŋ , ɔ pa , Botnɛ nu ta ɛgbith ya aŋFarisi , ɛyɛ yi rəmunafaki
42012002	kotȧy-e tȧy təgbəpər tə yi hɛ ȧte mə a te ŋaibi , thalɔm tȧy təmaŋknɛ ȧte mə a te tȧrȧ .
42012003	Tiyȧŋ tȧy o tȧy ȧte nə po pa ka ȧŋsum a tə təl ti ka ɔwaŋ . Ɔwa ȧte mə nə fɔfla ro ləns ka tȧkonko-e , a tə taməs ti ka ɛseth rokɔm .
42012004	Ɔwa i kanɛ nu aŋyathki a mi , Te nu nesa ŋa aŋa gbəli dif aŋdɛr , kɛrɛ kədarəŋ kati aŋ gbəli hɛ yɔ koko .
42012005	Kɛrɛ i ti maŋ nu ɔwe mə nə nesa . Nesa kɔ nu ɔwe , ma a po dif-e , kədarəŋ kati ɔ ba aŋfɔsɔ tə kəfitha ro yahanama . Aŋko , i kanɛ nu , nesa kɔ nu .
42012006	A thila hɛ ɛgbaŋa tamath ta afokɔpɔ-i ? Ɔwa Kurɔŋ ɔ pənɛ hɛ hali ukin ka ŋaŋ .
42012007	Kɛrɛ hali aŋfon ŋa tabomp ta nu a po lɔm . Tiyȧŋ te nu nesa . Naŋ nə yi abȧki mɔlɔ pəthasi ɛgbaŋa alai .
42012008	I kanɛ nu sɔ , wuni o wuni ɔwe gbithanɛ mi rodi ka aŋfəm , kɔnɔ sɔ , ɔWan ka wuni ɔ tə gbithanɛ kɔ rodi ka aŋmȧleka ŋa Kuru ,
42012009	kɛrɛ ɔwe mə pɛnsa mi rodi ka aŋfəm , a tə pɛnsa kɔ rodi ka aŋmȧleka ŋa Kuru .
42012010	Bepi wuni o wuni ɔ fɔf ɔləs ta ɔWan ka wuni-e , a tə tera kɔ ti , kɛrɛ bepi wuni ɔ ŋamnɛ ɔYina məsəm-e a tera hɛ kɔ ti thəbana .
42012011	Ɔwa maŋ kȧrȧ nu rodi ka aŋfəm abana ka ɛseth ɛgbanɛ yi rodi ka ŋatəbomp-e , yi rodi ka aŋbȧy-e , te ba asoli ta ȧte nə ba kəgbaki , yi ta ȧte nə ba kəpa ;
42012012	kotȧy-e ɔYina məsəm ɔ tə tɔri nu ka ȧŋlɔkɔ ŋati gbeŋ ȧte nə yi tə kəpa .
42012013	Ka ukin ka ȧruniya ɔ pa ro ŋɔŋ , Karmɔkɔ , kanɛ ɔwɔnt mi kȧmȧ ɔ yer akɛŋ yi minɛŋ .
42012014	kɔ pa ro ŋɔŋ , Wan , kanɛ bot mi tə kəyi ugbəka yi uyerəs rokɔm ka nu-e ?
42012015	kɔ pa ro ŋaŋ , Botnɛ nu , ɔwa bumnɛ nu ta ɛfɔr ɛyamari , ȧtesoma-e aŋesəm ŋa wuni aŋ yi hɛ ka mȧyɛt məgbathi ama ɔ ba .
42012016	kɔ fɔf alomɔ ro ŋaŋ , ɔ pa , Akɔr ka uyola ulɔm kə wur ŋani ɔgbȧthi .
42012017	kɔ pa ka ȧŋmerȧ ŋɔŋ , To mə i yɔ-e ? kotȧy-e i ba hɛ dɛr ɔbeki tə kəbot mȧkomi ma mi .
42012018	kɔ pa , Ȧte tə mə i yɔ ; i ti yɛksi tȧfunk ta mi , i ti kȧl təmər təbana təthasi ȧte , ro mə i bot ȧpəla yi ɛyɛt ɛ mi bɛ .
42012019	Ɔwa i ti pa ka ȧŋmerȧ mi , Ȧŋmerȧ mi , fothanɛ thɔŋ , di , mun , yɔ məbɔnɛ , kotȧy-e mə ba ɛyɛt ɛgbathi ta təren ǝgbathi .
42012020	Kɛrɛ Kurɔŋ ɔ pa ro ŋɔŋ , Munɔ wuni pəŋk , thani tȧtȧk a tə fak aŋsar a mu . Ɔwa ɛyɛt ɛyɛ mə po bɛnɛnɛ , kanɛ mə ba yi-e ?
42012021	Ya ɔwuni ɔ yi ɔwe mə bɛnɛnɛ ɛyɛt ɛkɛŋ ta kɔn kɔnɔnɛ , ɔwa ɔ yi hɛ uyola ka ȧŋgbȧp ŋa Kuru .
42012022	kɔ pa ka aŋkarande ŋɔŋ , I kanɛ nu , te nu ba asoli ta ɛŋesəm ɛ nu , ta ɛyɛ mə nə di , yi ta madɛr ma nu ta ɛyɛ mə nə wɔŋ .
42012023	Pəkasifɛ aŋesəm aŋ thasi yɛt ɛdi , ɔwa aŋdɛr aŋ thasi yɛt ɛlopra .
42012024	Tȧmtȧmnɛ ɛwendema , aŋ sak hɛ , aŋ rɔk hɛ , aŋ ba hɛ dɛr ɔbɛnɛnɛ , aŋ ba hɛ təfuŋk , kɛrɛ Kuru ɔ wɔnthər ŋa . Thamsinɛ naŋ nə yi abȧki mɔlɔ pəthasi ɛbȧmp !
42012025	Wuni reke ka nu ɔwe mə gbəli bȧr hali mɔlɔ ma aloŋk ŋin ka kasaŋa kɔŋ-e ?
42012026	Ɔwa bepi mə gbəli hɛ yɔ ȧte yi təlɔl-e , kɔyɛŋ mə nə soli ta mȧtȧy məlɔm-e ?
42012027	Tȧmtȧmnɛ tȧyaba ta ro lal mɔ mə ɛ lɔkɔ , ɛ yɔ hɛ məpanth , ɛ sərəm hɛ , kɛrɛ i kanɛ nu , hali Sɔlɔmɔn ka aŋyiki ŋɔŋ bɛ ɔ lopra hɛ mɔ ŋin ŋa ɛye .
42012028	Bepi Kuru ɔ lonsər naŋ akereŋ ȧke yi thonɔŋ , kɛrɛ ninaŋ a thɔi ki-e , pɔ tha gbethi ɔ tə lonsər nu , nia ŋa kəlanɛ kəthan !
42012029	Te nu thɛns ara mə nə di , yi ara mə nə mun , ɔwa te sikɛ ka ɛmerȧ ɛ nu ,
42012030	kotȧy-e tȧbona ta ȧdȧru tə thɛns ɛyɛt ɛye bɛ ; kɛrɛ ɔKas ka nu ɔ tȧrȧ kəpa nə yema ɛyɛt ɛye .
42012031	Kɛrɛ thɛns nu rȧbȧy ra Kuru , ɔwa a tə bȧrȧ nu ɛyɛt ɛye bɛ .
42012032	Kuthi kəlɔl , te nu nesa ; pəkasifɛ pə thesis ɔKas ka nu tə kəsɔŋ nu rȧbȧy .
42012033	Thila ɛyɛ nə ba , ɔwa sɔŋ ɛboya ka ȧŋmɔnɛ , bɛmpanɛ nu ɛbuthu ɛyɛ mə te kura , kɛŋ ka ro riyana ȧke mə te poŋ ro ukei ɔ te fat ɔwa amɔrka aŋ te ləsər .
42012034	Ȧtesoma-e ro akɛŋ ka nu kə yi-e , rə ɛmerȧ ɛ nu ɛ yi sɔ .
42012035	Ta nə yi na asenɛ , ɔwa ta ɛmothȧ ɛ nu ɛ mara ;
42012036	ɔwa yi nu mɔ afəm aŋa mə kar ɔMarki ka ŋaŋ , ma ɔ tə kȧlanɛ kəwur ka amet ma kənantə , kȧmȧ ma ɔ bek , ɔ gbȧtgbȧt-e , a kanthɛ kɔ lɛmp .
42012037	Ɛbɔy ŋati aŋ ba ȧruba aŋa ɔMarki ɔ bəp ŋa aŋ yi akəli ma ɔ bek . Tɛntɛnɛ i kanɛ nu , ɔ tə bɛnɛnɛ , ɔ tə yɔ ŋa aŋ yirȧ tə kədi , ɔwa kɔn kɔnɔnɛ ɔ tə yɔna ŋa .
42012038	Bepi ɔ bek ka kəren datɔŋ-e , thalɔm ma rasɔk rə bek-e , ɔ bəp ŋa yaŋ , ɛbɔy ŋati aŋ ba aruba .
42012039	Tara nu kəpa bepi kɔn ɔwe ba ȧŋseth ɔ tȧrȧ ȧŋlɔkɔ aŋa ɔkei mɔ der-e , ɔ tə sɔkɔ naŋ , ɔwa ɔ selɔ hɛ naŋ kəpa a bɛs ȧŋseth ŋɔŋ .
42012040	Ɔwa yi nu abɛnɛnɛ kotȧy-e ka ȧŋlɔkɔ aŋa nə te lanɛ ɔWan ka wuni ɔ tə der .
42012041	Pita ɔ pa ro ŋɔŋ , Pa , saŋ mə fɔfȧnɛ aŋlomɔ aŋe-i , thalɔm ka afəm bɛ-i ?
42012042	ƆMariki ɔ pa , Kanɛ yi thɔŋ ȧŋbɔy ubɔthi lanɛ ɔwa utempi-e , ɔwe ɔMarki kɔŋ ɔ tə bot rokɔm ka kabɔr kɔŋ-e , tə kəsɔŋ ŋa ɛyɛt yaŋ ɛdi ka ȧŋlɔkɔ alompi-e ?
42012043	Ȧŋbɔy ŋati uruba wɔŋ ɔwe ɔMarki kɔŋ ɔ bəp kɔ ɔ yɔ yaŋ .
42012044	I kanɛ nu ka tȧteŋ , ɔ tə bot kɔ rokɔm ka ɛyɛt bɛ ɛyɛ ɔ ba .
42012045	Kɛrɛ bepi ȧŋbɔy ŋati ɔ pa ka ȧŋmerȧ nɔŋ , Pa-əŋ ɔ gbəli hɛ yeŋk der ; ɔwa ɔ təp kəsap ɛbɔy aruni yi ɛbɔy abɛra , ɔwa ɔ di , ɔ mun , ɔ tis ,
42012046	ɔMarki ka ȧŋbɔy ŋati ɔ tə der ka ȧŋrey aŋa ɔ te nanɛ kɔ , ka ȧŋlɔkɔ aŋa ɔ te tȧrȧ , ɔwa ɔ tə sap kɔ ɔləs , ɔwa ɔ tə botȧ kɔ ani ka ante lanɛ .
42012047	Ȧŋbɔy ŋati ɔwe tȧrȧ mȧselɔ ma ɔMarki kɔŋ , kɛrɛ ɔ bɛnɛnɛ hɛ , ɔ yɔ hɛ mȧselɔ mɔŋ , a tə sap kɔ ɔgbȧthi ;
42012048	kɛrɛ ɔwe te tȧrȧ , kɛrɛ ɔ yɔ mȧtȧy məbeki tə kəsɔthɔ kəsap , a tə sap kɔ ɔthan . Kotȧy-e rə wuni o wuni ɔwe a sɔŋ ɔgbȧthi a tə yemar kɔ ɔgbȧthi ; ɔwa ka ɔwe a maŋkər ɔgbȧthi a tə yif ɔthasər .
42012049	I der tə kəfak nȧnt ka ȧdȧru ; ɔwa i fela naŋ kȧmȧ nə po mara thɔŋ .
42012050	Kɛrɛ i ba ȧbaftisəm aŋa a ba tə kəbaftaysȧ mi ; ɔwa ȧŋsɔmpanɛŋ a mi a bana haŋ aŋ poŋ !
42012051	Nə nanɛ kəpa i der tə kəsɔŋ məthɔfəl ka raru-i ? I kanɛ nu , yi thahɔ , i der tə kəsɔŋ məputhanɛ .
42012052	Kətəp ka ȧŋlɔkɔ aŋe afəm tamath aŋ tə yi ka ȧŋseth ŋin , aŋsas aŋ tə puthanɛ yi aŋarəŋ , ɔwa aŋarəŋ aŋ tə puthanɛ yi aŋsas .
42012053	Aŋ tə gbayanɛ , ɔkas ɔ tə puthanɛ yi ɔwan kɔŋ uruni , ɔwa ɔwan uruni ɔ tə puthanɛ yi ɔkas ; ɔwa ɔwan ubɛra ɔ tə puthanɛ yi ɔkara , ɔwa ɔkara ɔ tə puthanɛ yi ɔwan ubɛra ; ɔniŋkara yi ɔwe balȧ ka ɔwan kɔŋ uruni , ɔwa ɔwe balȧ ka ɔwan kɔŋ uruni yi ɔniŋkara .
42012054	kɔ pa sɔ ka ȧsuniya , Ma nə nənk kərənt kȧbi kə ŋat ro pil , lɛmp nə pa , Kɔm kə tə der ; ɔwa ya pə yɔnɛ .
42012055	Bepi aŋfef ŋa kȧdiyɔ aŋ fɛŋ-e , nə pa , Pə tə yi ɔwon ɔthasər , ɔwa ya pə yɔnɛ .
42012056	Naŋ amunafaki , nə tȧrȧ gbɛlɛŋ ȧŋthɔf yi ȧkuru , kɛrɛ to som naŋ nə te tȧrȧ tə kəgbɛlɛŋ ȧŋlɔkɔ aŋe-e ?
42012057	Ɔwa to som naŋ nə te gbək ȧtȧ yi təlompi-e ?
42012058	kotȧy-e mɔ mə nə taŋanɛ yi ɔtheranɛ ka mu tə kəkɔ rodi ka ɔgbək ɛpa , ma nə yi ras ro roŋ , mɛm kȧmȧ ɔ tera mu ; ta thani ɔ liŋ mu ka ɔgbəka , ɔwa ɔgbəka ɔ lȧnki mu ka ȧŋbɔy , ɔwa ɔ bot mu ka ȧŋseth ŋa tərəŋka .
42012059	I kanɛ mu mə wur hɛ ri rə roŋ o roŋ haŋ mə po ram ȧŋkɔpɔ aləpsɔ .
42013001	Alɔm aŋ bəpər ka ȧŋlɔkɔ ŋati aŋa kanɛ kɔ ta aŋKalili aŋa Paylet ɔ kuluŋ mȧtir maŋ yi asathka ta ŋaŋ .
42013002	Ka Yisɔsȧŋ ɔ lasia ŋa ɔ pa , Nə nanɛ aŋKalili aŋe aŋ yi aləs pəthasi aŋKalili bɛ-i pəkasifɛ aŋ nakasi mȧtȧy ame-i ?
42013003	I kanɛ nu , sako , kɛrɛ thambe nə thupi-e , naŋ bɛ nə tə dinɛ yaŋ .
42013004	Ɔwa aŋtɔfɔt tamthərɛsas , aŋa ȧŋseth abɔli rəkɔm ro Silɔm aŋ fumpər ŋa , aŋ dif ŋa , nə nanɛ kəpa aŋ yi aləs pəthasi aŋfəm alɔm bɛ aŋa yirȧ ro Yerusalɛm-i ?
42013005	I kanɛ nu , sako , kɛrɛ thambe nə thupi-e , naŋ bɛ nə tə dinɛ yaŋ .
42013006	Ɔ fɔf sɔ aŋlomɔ aŋe , Wuni lɔm ɔ ba ŋənt ŋa aŋgbɔnɔ ro kuŋk kɔŋ , kɔ der tə kəthɛns məkomi kɛrɛ ɔ fir hɛ ma .
42013007	kɔ pa ka ȧŋbɔy ŋɔŋ , Kəla , təren təsas i der tə kəthɛns məkomi ka aŋənt aŋe kɛrɛ i fir hɛ ma . Tap ŋi . To pə som aŋ ləsər sɔ aŋthɔf-e ?
42013008	kɔ lasianɛ kɔ ɔ pa , Pa , ter ŋi kəren ake sɔ , ɔwa i ti bɛsər ŋi , i ti bɛmpar ŋi finɔ .
42013009	Bepi aŋ kom məkomi kətəp ka ȧŋlɔkɔ ŋati , ɔfinɔ . Bepi mən aŋ kom hɛ-e , mə gbəli tap ŋi .
42013010	Ɔwa ɔ bɔ thəksa ka aseth agbanɛ alɔm ka ȧŋrey ŋa aŋsabath .
42013011	Ɔwa kəla , wuni bom ɔ yi ri ɔwe ba rətu təren tɔfɔt tamthərɛsas . Ɔ po nuthnɛ bɛ , ɔ gbəli hɛ sɔ təmȧ toloŋ .
42013012	Ɔwa ma Yisɔs ɔ nənk kɔ , ɔ tela kɔ ro rɔŋɔŋ , kɔ pa , Ya , a po səli mu ka ratu ra mu .
42013013	kɔ reŋ kɔ mȧta mɔŋ , ɔwa ɔlɛmp wati ɔya ɔ təmȧ toloŋ , ɔ thɔkəs Kuru .
42013014	Ɔwa rȧbomp ka ȧŋseth agbanɛ ɔ bansȧ pəkasifɛ Yisɔsȧŋ ɔ po yenkəs ɔya ka aŋsabath , kɔ pa ka aŋfəm , Mərey tamthərukin mə yi ta afəm tə kəyɔ məpanth ; tiyȧŋ der ka mȧrey mati kȧmȧ a ramər nu , kɛrɛ ka aŋsabath thahɔ .
42013015	Ka ɔMarki ɔ lasia kɔ ɔ pa , Naŋ amunafaki , wuni o wuni ka nu ɔ səli hɛ ɔna yi aŋsofali ŋɔŋ ka ȧŋsabath-i , ɔ kera kɔ tə kəmun-i ?
42013016	Ɔwa ɔwuni bom ɔwe , ma ɔ yi wan ubɛra ka Ebraham-e , ɔwe Sethani ɔ po sek ta təren tɔfɔt tamthərɛsas-e , pə mar hɛ tə kəsəli kɔ ka ȧŋsabath-i ?
42013017	Ma Yisɔs ɔ fɔf mȧtȧy ame-e , aŋtheranɛ ŋɔŋ bɛ aŋ lap . Ɔwa aŋfəm alɔm bɛ aŋ ba məbɔnɛ ta mȧtȧy məkabanɛ ama ɔ yɔ .
42013018	Ka Yisɔs ɔ pa , Ko rəka rȧbȧy ra Kuru rə bȧlȧnɛ-e ? Ɔwa ko rəka rə i gbəli lomɔ ri-e ?
42013019	Rə bȧlȧnɛ aluka ŋa amustard aŋa wuni ɔ gbasi ɔ tɛp ŋi ro kuŋk kɔŋ , kaŋ lɔkɔ , aŋ səkɛ ŋənt . Ɔwa ɛbȧmp aŋ der yirȧ ka mara mati .
42013020	Yisɔs ɔ pa sɔ , Ko rəka rə mə i lomɔ rȧbȧy ra Kuru-e ?
42013021	Rə bȧlȧnɛ mɔ ɛgbith ɛyɛ wuni bom ɔ gbasi ɔ maŋk yi ka arɛkɛ ɛthunth ɛsas , haŋ ɛgbith ɛ kuf ti bɛ .
42013022	kɔ thas ka təpet yi təgbɔm , ɔ thəksa mɔ mə ɔ kɔth kɔth kəkɔ ro Yerusalɛm .
42013023	Ka wuni lɔm ɔ pa ro ŋɔŋ , Pa , afəm athȧn gbo ŋa mə kisi-i ?
42013024	kɔ pa ro ŋaŋ , Timnɛ nu tə kəwɔŋ ka kadare kəthiŋkanɛ , ȧtesoma-e i kanɛ nu , agbȧthi aŋ tə thɛns aroŋ tə kəwɔŋ ri , kɛrɛ aŋ gbəli hɛ .
42013025	Ma ɔthem ka ȧŋseth ɔ po yokanɛ-e , ɔ po kantha kadare-e , ɔwa nə təp kətəma rokaŋ , nə gbȧtgbȧt ka kadare , nə pa , Pa , kanthɛ su ; ɔ tə wosȧnɛ nu kəpa , I tɛ hɛ nu . Nia tha yi aŋyathki a mi .
42013026	Ka mə nə təp kəpa , Saŋ sə la di , sə la mun ro der ka mu kədi , ɔwa munɔ mə la thəksa ka takaŋ ta su .
42013027	Kɛrɛ ɔ tə pa , I kanɛ nu , i tɛ hɛ ro nə wur ; tɔnɛ mi raŋ , naŋ aŋyɔ məkənȧ .
42013028	Kəkulɔ yi kəŋȧkŋȧk ɛsek kə tə yi ma mə nə nənk Ebraham , Aysak , Yekɔb , yi aŋnabi bɛ ka rȧbȧy ra Kuru , ɔwa naŋ a fitha nu rokaŋ .
42013029	Aŋ tə wur ro thɔrɔŋ yi ro pil , yi ka aŋdiɔ yi ka ȧŋmɛrɔ , aŋ tə yirȧ ka rȧbȧy ra Kuru .
42013030	Ɔwa , kəla , aŋləpsɔ aŋ yi aŋa mə re yi aŋtɔtɔkɔ , ɔwa aŋtɔtɔkɔ aŋ yi aŋa mə re yi aŋləpsɔ .
42013031	Ka ȧŋlɔkɔ ŋati gbeŋ aFaresi alɔm aŋ der aŋ pa ro ŋɔŋ , Wur , mə wur nɔ ; kotȧy-e Hɛrɔdȧŋ ɔ yema dif mu .
42013032	kɔ pa ro ŋaŋ , Kɔnɛ nu , nə kanɛ aŋgbogboro ŋati kəpa , kəla , minɛŋ i wurɔ akərəfi , i ramər tətu thonɔŋ yi ninaŋ , ɔwa ka ȧŋrey aŋa bekȧ məsas-e , i ti gbenthis mapanth ma mi .
42013033	Kɛrɛ i ba tə kəkɔnɛ thonɔŋ , ninaŋ yi rəsɔkɔŋ ; kotȧy-e pə gbəli hɛ yi kəpa unabi ɔ fi thambe ro Yerusalɛm .
42013034	O Yerusalɛm , Yerusalɛm , munɔ ɔwe mə dif aŋnabi , ɔwe mə ləmər ŋa məsar aŋa a som ro rɔmu ; ɛlɔkɔ ɛgbathi i yema naŋ thoŋkla aŋwuth a mu rɔkin , mɔ kȧbɛt mɔ thoŋkla aŋfɛth ŋɔŋ ka ɛkufna yɔŋ roratha , kɛrɛ nə selɔ hɛ .
42013035	Ɔwa a tey ȧŋseth a mu yeŋ ; ɔwa i kanɛ mu , mə ba hɛ kənəŋk mi haŋ mə pa , Uruba wɔŋ ɔwe mə der ka ȧŋes ŋa ɔMarki .
42014001	Ka pə re yi ka asabath alɔm ma ɔ wɔŋ ka ȧŋseth ŋa ukin ka aŋkərbomp ka aŋFarisi tə kədi-e , aŋ pɛmplɛ kɔ .
42014002	Ɔwa kəla , wuni lɔm ɔ yi rodi kɔŋ ɔwe ba ayefu .
42014003	Ka Yisɔs ɔ yif aŋtara aŋthɔ yi aŋFarisi , Pə yi ɔlompi tə kəyeŋkəs wuni ka ȧŋsabath-i ?
42014004	Kɛrɛ aŋ taŋk thəm . Kɔ gbasi kɔ , ɔ yenkəs kɔ , ɔ ter kɔ ɔ kɔnɛ .
42014005	kɔ pa ro ŋaŋ , Wuni reke ka nu bepi ɔ ba asofali thalɔm una ɔ fumpɔ rə kələmp-e , mɔ te wurɔ kɔ ɔlɛmp wati ka asabath-i ?
42014006	Ɔwa aŋ gbəli hɛ sɔ gbaki ka mȧtȧy ame .
42014007	Ɔwa ma ɔ nənk kəpa aŋa a po muti aŋ thithəs tawaŋ tətɔtɔkɔ-e , ɔ fɔfȧnɛ ŋa rə alomɔ , kɔ pa ,
42014008	Bepi wuni ɔ muti mu tə kəkɔ rə met ma kənantə , te yirȧ ka kawaŋ kətɔtɔkɔ , pəkasifɛ sɔthlɔm ɔwe muti mu ɔ po muti wuni lɔm ɔwe thas mu ,
42014009	ɔwa kɔn ɔwe muti na ŋarəŋȧŋ ɔ tə re pa ro mu , Sɔŋ ɔwuni ɔwe dɛr . Ɔwa munɔ mə tə təp rə məlap kəgbasi ɔdɛr ɔləpsɔ .
42014010	Kɛrɛ ma a muti mu-e , kɔ yirȧ ka ɔdɛr ɔləpsɔ , kȧmȧ ma kɔn ɔwe po muti mu ɔ der-e , ɔ tə pa ro mu , Yathki , sək rodi ; ɔwa mə tə sɔthɔ yiki ka kabəpər ka ŋa bɛ aŋa yirȧ tə kədi yi munɔŋ .
42014011	kotȧy-e , wuni o wuni ɔwe mə ŋatanɛ a tə thora kɔ , ɔwa kɔnɔ ɔwe mə thoranɛ a tə ŋata kɔ .
42014012	kɔ pa sɔ ka kɔn ɔwe muti kɔ , Bepi mə yɔ met-e , te muti aŋyathki a mu , thalɔm aŋwɔnt mu , thalɔm aŋfatanɛ a mu ayola ; pəkasifɛ sɔthlɔm ninaŋ aŋ tə muti mu sɔ , ɔwa a kala mu ti .
42014013	Kɛrɛ ma mə yɔ met-e , muti ȧŋmɔnɛ , ŋa məbəth , aŋtətkɛ yi aŋfith .
42014014	Ɔwa munɔ mə tə yi uruba pəkasifɛ aŋ ba hɛ koko tə kəkala mu ; kɛrɛ aŋ tə kala mu ti ka kȧyokanɛ ka aŋlompi .
42014015	Ɔwa ma ukin ka ŋaŋ aŋa yirȧ ka kədi yi kɔnɔ ɔ təl mȧtȧy ame-e , ɔ pa ro ŋɔŋ , Uruba wɔŋ ɔwe mə di kəbo ka rȧbȧy ra Kuru .
42014016	Kɛrɛ kɔnɔ ɔ pa ro ŋɔŋ , Ulaŋgba ulɔm ɔ bɛnɛnɛ afantha abana , kɔ muti afəm agbȧthi .
42014017	Ɔwa ma ȧŋlɔkɔ aŋ bek-e , ɔ som ɛbɔy yɔŋ tə kəpa ka ŋaŋ aŋa a muti , Der nu ȧtesoma-e a po thɔŋ bɛnɛnɛ ɛyɛt bɛ .
42014018	Ka ŋa bɛ yi rim rin aŋ təp tə kəkat kɛrɛ . Ɔtɔtɔkɔ ɔ pa , I po wai kɔr , i ba kəkɔ kəli ki . Ɔmari mu ta ɔ kabari mi .
42014019	Ulɔm ɔ pa , I po wai təna tɔfɔt , i ba kəkɔ mɛm ŋa . Ɔmari mu ta ɔ kabari mi .
42014020	Ulɔm ɔ pa , I po nȧntȧ ubɛra , tiyȧŋ i gbəli hɛ der .
42014021	Ka ȧŋbɔy ɔ der , ɔ kanɛ ɔmarki kɔŋ mȧtȧy ame . Ka ɔthem ɔwe ba ȧŋseth ɔ bansȧ , ɔ pa ka ȧŋbɔy ŋɔŋ , Kɔnɛ lɛmp ka asoŋ təbana yi təlɔl ta kȧpet , mə kȧrȧ nɔ ȧŋmɔnɛ , ŋa məbəth , aŋfith yi aŋtətkɛ .
42014022	Ka ȧŋbɔy ɔ pa , Pa a po yɔ ȧte mə yamari , kɛrɛ halisa dɛr ɔ yi ri ras .
42014023	Ɔwa ɔmarki ɔ pa ka ȧŋbɔy , Kɔnɛ ka asoŋ təbana yi ka ɛkunk , ɔwa yɔ kȧmȧ aŋ der kȧmȧ ȧŋseth a mi aŋ la .
42014024	kotȧy-e i kanɛ nu , wuni kin ka aŋfəm aŋa a mɔtha muti ɔ ba hɛ kətham aŋfantha a mi .
42014025	Ɔwa suniya təbana tə paya kɔ , kɔ fəlɛ ɔ pa ro ŋaŋ ,
42014026	Bepi wuni o wuni ɔ der ro mi , ɔ gbɛŋa hɛ ɔkas kɔŋ-o , ɔkara kɔŋ-o , ɔrani kɔŋ-o , aŋwuth ŋɔŋ-o , aŋwɔnt ŋɔŋ aruni-o , aŋwɔnt ŋɔŋ abɛra-o yi aŋesəm ŋɔŋ sɔ-e , ɔ gbəli hɛ yi ukarande kȧmi .
42014027	Ɔwa wuni o wuni ɔwe te gbanɛ akənt kɔŋ kəpəŋkinɛ , ɔ tȧŋ mi , ɔ gbəli hɛ yi ukarande kȧmi .
42014028	kotȧy-e , kanɛ ka nu ɔwe yema təmȧ aseth , ɔ mɔtha hɛ yirȧ , ɔ yirka amɔlɔ mati , kȧmȧ ɔ tȧrȧ bepi ɔ ba ɔbeki tə kəpoŋ ŋi-e ?
42014029	Ta thani ma ɔ po rafəth-e , ɔ gbəli hɛ ləpəs ŋi , ɔwa aŋfəm bɛ aŋa nənk ti aŋ sel kɔ ,
42014030	aŋ tə pa , Ɔwuni ɔwe ɔ təp kəseth , kɛrɛ ɔ gbəli hɛ pons ŋi .
42014031	Thalɔm ubȧy ureke , mɔ mɔ po tim ubȧy ulɔm rə rəfa-e , mɔ te mɔtha yirȧ tə kəkəli bepi kɔnɔ yi ɛwul tɔfɔt ɔ gbəli gbanɛ kɔnɔ ɔwe mə der yi ɛwul kəgba .
42014032	Thalɔm ma ɔlɔm ɔ yi ras ɔbɔli , ɔ tə som akapər kȧmȧ ɔ nɛmthɛnɛ ta məthɔfəl .
42014033	Tiyȧŋ ukin o kin ka nu ɔwe te tey bɛ ara ɔ ba , ɔ gbəli hɛ yi ukarande kȧmi .
42014034	Amɛr mə yi məfinɔ , kɛrɛ bepi mə dim mabɔthi mati-e , ko mə gbəli bɔthəs ma sɔ-e ?
42014035	Mə thesa hɛ ta ȧŋthɔf , mə thesa hɛ ta amuruŋ , tha a tə fitha ma . Ɔwe ba ɛləns ta ɔ təl .
42015001	Ɔwa aŋthoŋkla ɛfȧk yi aŋfəm ŋa ɛhakɛ aŋ fatər kɔ kȧmȧ aŋ təlȧ kɔ .
42015002	Kɛrɛ aŋFarisi yi aŋkarmɔkɔ aŋ fɔfəthanɛ , aŋ pa , Ɔwuni ɔwe ɔ malanɛ aŋfəm ŋa ɛhakɛ , ɔwa ɔ di yi ŋaŋ .
42015003	kɔ fɔf aŋlomɔ aŋe ro ŋaŋ , ɔ pa ,
42015004	Wuni reke ka nu ɔwe mə ba təlɔmɛ kɛmɛ kin , ɔwa ukin ka ŋaŋ ɔ dinɛ kɔ-e , mɔ te tey tȧgba tanlɛ tɔfɔt tȧmthərɛŋanlɛ ro wula , ɔ kɔ thɛns ɔkin ɔwe dinɛ kɔ-e , haŋ ɔ fir kɔ-e ?
42015005	Ɔwa ma ɔ po fir kɔ-e , ɔ gbanɛ kɔ ka ȧŋkənklȧ ŋɔŋ yi məbɔnɛ .
42015006	Ɔwa ma ɔ bek ro seth kɔŋ-e , ɔ tela aŋyathki yi aŋfatanɛ ŋɔŋ rɔkin , ɔ pa ro ŋaŋ , Ba nu məbɔnɛ yi minɛŋ , ȧtesoma-e i po fir kalɔmɛ kȧmi ɔwe dinɛ .
42015007	I kanɛ nu məbɔnɛ mə tə yi ro riyana ta ɔwuni kin uləs ɔwe thupi pəthasi afəm alompi təgba tanlɛ tɔfɔt tȧmthərɛŋanlɛ aŋa te ba kəthupi .
42015008	Thalɔm wuni bom ureke ɔwe ba akala ȧferȧ tɔfɔt-e , bepi ŋin aŋ dinɛ kɔ-e , mɔ te moth kəmulɛ , ɔ gbəl ȧŋseth , ɔ thɛns thɛns finɔ haŋ ɔ fir ŋi-e ?
42015009	Ɔwa ma ɔ po fir ŋi-e , ɔ tela aŋyathki yi aŋfatanɛ ŋɔŋ rɔkin , ɔ pa , Ba nu məbɔnɛ yi minɛŋ ȧtesoma-e i po fir aŋkala aŋa dinɛ mi .
42015010	I kanɛ nu , ya pə yi sɔ-e , məbɔnɛ mə tə yi ka kȧbəprȧnɛ ka aŋmȧleka ŋa Kuru ta ɔwuni kin ɔwe thupi .
42015011	kɔ pa , Ulaŋgba ulɔm ɔ ba awuth aruni ŋarəŋ ;
42015012	ka ɔfɛth ɔ pa ka ɔkas kɔŋ , Pa , sɔŋ mi ɛyɛt ɛ mi ɛyɛ i ba tə kəsɔthɔ . Ɔwa ɔ yerəs ŋa ɛyɛt yɔŋ .
42015013	Kədarəŋ ka mərey məthan-e , ɔwan uruni ufɛth ɔ thoŋkla ɛyɛt yɔŋ bɛ-e , ɔ kɔnɛ ȧbiyas rə athɔf abɔli , kɔ ləsər ɛyɛt yɔŋ rə kəyɔ ɔləs .
42015014	Ma ɔ po ləsər aŋkala ŋɔŋ bɛ-e , dor rəbana rə wɔŋ ka ȧŋthɔf ŋati , ka amɔnɛ mə təp kəwop kɔ .
42015015	kɔ kɔ panthnɛ ka udure ukin ka ȧŋthɔf ŋati , kɔ somra kɔ ka atɔr tɔŋ tə kəwɔnthər təsɔp .
42015016	kɔ fela tə kəlasər akor kɔŋ yi ɛwula ɛyɛ tasɔp mə aŋ di ; ɔwa wuni o wuni ɔ yer hɛ kɔ .
42015017	Ma ɔ kȧl sɔthɔ amera-e , ɔ pa , To ɛbɔy ɛyamɔ ya ɔkas kȧmi aŋ yi kəgbath bɛ , aŋ ba təbo təbeki haŋ tə kətiyanɛ , ɔwa minɛŋ i dinɛ nɔ yi dorȧŋ !
42015018	I ti yokanɛ , i ti kȧl ka ɔkas kȧmi , i ti pa ro ŋɔŋ , Pa , i po yɔ ahakɛ ka ȧriyana yi rodi ka mu .
42015019	I bek hɛ a bont mi uwan ka mu . Yɔ mi mɔ ukin ka ɛbɔy ɛ mu ɛyamɔ .
42015020	kɔ yokanɛ , ɔ der ka ɔkas kɔŋ , kɛrɛ ma ɔ yi ras ɔbɔli poŋ-e , ɔkas kɔŋ ɔ nənk kɔ , ɔwa ȧney aŋ wop kɔ , ɔ gbukɛ , kɔ fumpər kɔ ro lim , ɔ muməl kɔ .
42015021	Ka ɔwan ɔ pa ro ŋɔŋ , Pa , i po yɔ ahakɛ ka ȧriyana , yi rodi ka mu , i bek hɛ sɔ a bont mi uwan ka mu .
42015022	Kɛrɛ ɔkas ɔ pa ka ɛbɔy yɔŋ , Kara aruma ara tha thesa lɛmp , wɔns kɔ ri . Sur kɔ asu , ɔwa wɔns kɔ ɛkɔftha ;
42015023	ɔwa kȧrȧ ɔna ufɛth uboi , fai kɔ nu . Maŋ di nu , ɔwa sə yɔ məbɔnɛ !
42015024	Ȧtesoma-e ɔwan kȧmi uruni ɔwe ɔ sa po fi , kɛrɛ ɔ kȧl yi ukəli sɔ ; ɔ sa dinɛ kɛrɛ a fir kɔ . Kaŋ təp kəyasanɛ .
42015025	Ɔwa ɔwan kɔŋ uruni ɔbaki ɔ yi ro kɔr . Ma ɔ der-e , ɔ fatər ro seth , ɔ təl a fer , ɔwa a thɔmɔ .
42015026	kɔ tela ukin ka ɛbɔy ro ŋɔŋ , ɔ yif to som mȧtȧy ame mə yi .
42015027	Ȧŋbɔy ɔ pa ro ŋɔŋ , Ɔwɔnt mu ɔ der , ɔwa ɔkas ka mu ɔ po fai ɔna ufɛth uboi pəkasifɛ ɔ po malanɛ kɔ ukəli yi uyeŋki mədɛr .
42015028	kɔ bansȧ ɔ selɔ hɛ wɔŋ , kɛrɛ ɔkas kɔŋ ɔ wur , ɔ thɔnthɔ kɔ .
42015029	Kɛrɛ ɔ lasi ɔ pa ka ɔkas kɔŋ , Kəla , təren tǝgbȧthi i po yɔna mu , ɔwa i tha ləsər hɛ aŋyamari a mu ; kɛrɛ haŋ thonɔŋ mə sɔŋ hɛ mi uwir ufɛth kȧmȧ i yɔ məbɔnɛ yi aŋyathki a mi .
42015030	Kɛrɛ ma ɔwan ka mu ɔwe ɔ der-e , ɔwe po ləsər ɛyɛt ɛ mu ka afəm abom arəpi-e , mə po fayȧ kɔ ɔna ufɛth uboi .
42015031	kɔ pa ro ŋɔŋ , Wan kȧmi , munɔ mə yi yi minɛŋ thəbana , ɔwa ɛyɛt bɛ ɛyɛ i ba , munɔ ba yi .
42015032	Pə yi ɔlompi tə kəyɔ met yi kəsel məbɔnɛ , ȧtesoma-e ɔwɔnt mu ɔwe ɔ sa po fi , kɛrɛ ɔ kȧl yi ukəli , ɔ sa dinɛ , kɛrɛ a fir kɔ .
42016001	kɔ pa sɔ ka aŋkarande ŋɔŋ , Uyola ulɔm ɔ yi ɔwe ba ȧbɔy . Aŋlɔm aŋ gbanthir kɔ ro rɔŋɔŋ kəpa ɔ ləsər ɛyɛt yɔŋ .
42016002	kɔ tela kɔ , ɔ pa ro ŋɔŋ , Ko apa aŋe aŋa i təl ta ȧtȧ mu-e ? Yirka ɛyɛt ɛ mi kȧmȧ mə tɔri mi amɔlɔ mati , ȧtesoma-e mə gbəli hɛ sɔ yi ȧbɔy a mi .
42016003	Ȧŋbɔy ɔ pa ka ȧŋmerȧ ŋɔŋ , To mə i yɔ thɔŋ-e , ma ɔmarki ɔ nɔy mapanth ma mi-e ? I ba hɛ afɔsɔ tə kəgbus ; i ba məlap tə kəthola .
42016004	I tȧrȧ ȧte mə i yɔ-e , kȧmȧ , bepi a wurɔ mi ka rȧbɔy-e , aŋfəm aŋ tə malanɛ mi ka ɛseth yaŋ .
42016005	Ɔwa ma ɔ tela ukin o kin ɔwe ba tə kəram ɔmarki kɔŋ-e ɔ pa ka ɔtɔtɔkɔ , Mɔlɔ mə ba kəram ɔmarki ka mi-a ?
42016006	Ɔ pa , Mȧro mɔlɔ ma ɛthuntha kɛmɛ kin . Kɔ pa ro ŋɔŋ , Gbasi ȧŋreka a mu , mə yirȧ lɛmp mə gbal təgba tərəŋ tɔfɔt .
42016007	Ɔ pa ka ulɔm , Munɔ mɔlɔ mə ba kərȧm-a ? kɔ pa , Pəla mɔlɔ ma ɛthuntha kɛmɛ kin . Kɔ pa ro ŋɔŋ , Gbasi ȧŋreka a mu , mə gbal təgba tanlɛ .
42016008	Ka ɔmarki kɔŋ ɔ korikori ȧŋbɔy ŋɔŋ ukənə pəkasifɛ ɔ yɔ kətemp ; kotȧy-e aŋwuth ŋa ȧdȧru aŋ yi atempi kətɔŋ ka ŋaŋ pəthasi aŋwuth ŋa ȧŋmothȧ .
42016009	Ka i pa ro nu , Sekəranɛ nu rəyathki yi rayola rəkansoŋ , kȧmȧ bepi rə poŋ-e , a tə malanɛ nu ka ɛseth ya thəbana .
42016010	Kɛrɛ ɔwe yi ubɔthi lanɛ ka ɔthan ɔ yi ubɔthi lanɛ ka ɔgbȧthi ; ɔwa kɔnɔ ɔwe yi ukənə ka ɔthan ɔ yi ukənə ka ɔgbȧthi .
42016011	Tiyȧŋ bepi nə yi hɛ abɔthi lanɛ ka rəyola rəkansoŋ-e , kanɛ gbəli lanɛ nu ka ȧte yi tateŋ-e ?
42016012	Ɔwa bepi nə yi hɛ abɔthi lanɛ ka ȧte wuni lɔm ɔ ba-e , kanɛ mə sɔŋ nu ȧtȧ nu gbeŋ-e ?
42016013	Abɔy o bɔy ɔ gbəli hɛ yɔna amarki ŋarəŋ , kotȧy-e tha ɔ gbɛŋa ɔkin , ɔ bɔthər ɔlɔm ; thalɔm ɔ tə wopnɛ ɔkin , ɔ tə fəŋfsir ɔlɔm . Nə gbəli hɛ bȧtho Kuru yi rəyola .
42016014	AŋFarisi sɔ aŋ təl mȧtȧy ame bɛ ; ɔwa maŋ yi afəm aŋa bɔthər akala aŋ sel kɔ .
42016015	kɔ pa ro ŋaŋ , Naŋ nə yema yɔ kȧmȧ afəm aŋ nənk nu alompi kɛrɛ Kuru ɔ tȧrȧ ɛmerȧ ɛ nu , kotȧy-e ȧte aŋfəm mə aŋ wop mɔ tȧy təbana tə yi təfarkɛ rodi ka Kuru .
42016016	Ȧŋthɔ yi aŋnabi aŋ yi haŋ ka ȧŋlɔkɔ ŋa Yɔn . Kətəp ka ȧŋlɔkɔ ŋati a taməs rȧbȧy ra Kuru , ɔwa wuni o wuni ɔ wɔŋ ri rə afɔsɔ .
42016017	Kɛrɛ pə tha yi ȧfɔy tȧy ta ȧkuru yi ȧŋthɔf kəpoŋ pəthasi tȧy təlɔl tin ta aŋthɔ tə kədinɛ .
42016018	Wuni o wuni ɔwe mə ter ɔrani kɔŋ , ɔ kȧl nȧntȧ ulɔm , ɔ yɔ kərəp ; ɔwa ɔwe mə nȧntȧ ukin ɔwe ɔwos kɔŋ ɔ ter-e , ɔ yɔ kərəp .
42016019	Ɔwa uyola ulɔm ɔ yi ri ɔwe wɔŋ ɛlopra ɛfinɔ , ɔ di ɛyɛt ɛtȧk ȧrey o rei .
42016020	Ɔwa a bot umɔnɛ ulɔm ɔwe mə a bont Lasarus ka kadare kɔŋ , ɔ la təsam ,
42016021	ɔ fela tə kəsɔthɔ ara mə fumpɔ ka aŋthebəl ŋa ɔyola ; hali ɛtən aŋ der aŋ thȧməs tȧsam tɔŋ .
42016022	Ka pə re yi ɔwuni mɔnɛ ɔ fi , ɔwa aŋmȧleka aŋ kera kɔ ka aŋkəpət ŋa Ebraham . Ɔwa ɔyola sɔ ɔ fi , ka a maŋk kɔ .
42016023	Ma ɔ yi ka anakasi ro kərəfi-e , ɔ lakthi ɛfɔr yɔŋ , kȧmȧ ɔ nənk Ebraham ɔbɔli poŋ yi Lasarus ka aŋkəpət ŋɔŋ .
42016024	kɔ tela ɔ pa , Pa Ebraham , ba mi ȧney , som Lasarus kȧmȧ ɔ məth aŋsəl ŋɔŋ rə mȧnt , ɔ thɔfsəl ramer ra mi , kotȧy-e i nakasi ɔbana ka anant nəmara ane .
42016025	Kɛrɛ Ebraham ɔ pa , Wan kȧmi , kala ȧmerȧ kəpa munɔ mə po sɔthɔ ɛyɛt ɛ mu ɛfinɔ ma mə yi ka ȧdȧru , ɔwa Lasarus ɔ sɔthɔ yɛt ɛləs ; ka-ake mən ɔ sɔthɔ kəbɛfəth , ɔwa munɔ mə nakasi .
42016026	Pəthas ȧte , kətɔŋ ka mu yi saŋ a po bot akaŋ abana kȧmȧ ŋaŋ aŋa yema wur nɔ tə kəfəsi ro nu aŋ gbəli hɛ ; ɔwa kȧmȧ ŋaŋ ri aŋ te gbəli fəsi ro rɔsu .
42016027	kɔ pa , Pa , ɔmari mu , som Lasarus ka ȧŋseth ŋa ɔkas kȧmi ,
42016028	ȧtesoma-e i ba awɔnt aruni tamath kȧmȧ ɔ seri ta ȧtaŋ , kȧmȧ aŋ te der ka ɔdɛr ɔbaŋ ɔwe .
42016029	Ebraham ɔ pa ro ŋɔŋ , Aŋ ba Mosisȧŋ yi aŋnabi . Ta aŋ təlȧ ŋa .
42016030	kɔ pa , Pa Ebraham , yi thahɔ , kɛrɛ bepi wuni kin ɔ wur ka aŋfi-e , ɔ maŋ ŋa , aŋ tə thupi .
42016031	kɔ pa ro ŋɔŋ , Bepi aŋ selɔ hɛ tə kətəla Mosisȧŋ yi aŋnabi-e , aŋ selɔ hɛ hali wuni kin ɔ yokanɛ ka aŋfi .
42017001	kɔ pa ka aŋkarande ŋɔŋ , Pə gbəli hɛ yi thambe ɛsabu ya kəpənthbəla ɛ der , kɛrɛ mɔnɛ ka ɔwuni ɔwe mə kȧrȧ yi !
42017002	Pə tə yi kɔ fisa bepi a gbak kɔ ȧsar ȧgbɔlȧ ka kalim kɔŋ , a fitha kɔ ro baŋ pəthasi bepi ɔ yɔ ukin ka aŋlɔl aŋe ɔ pənthbəla .
42017003	Naŋ-e , botnɛ nu ; bepi ɔwɔnt a mu ɔ yɔ ahakɛ , ŋal kɔ ; bepi ɔ thupi , tera kɔ ti .
42017004	Ɔwa bepi ɔ yɔ mu ahakɛ ɛlɔkɔ tȧmthədɛrəŋ ta pali-e , ɔwa ɔ kȧl fəlɛ ro rɔmu ɛlɔkɔ tȧmthədɛrəŋ , ɔ pa , I thupi , mə yi tə kətera kɔ ti .
42017005	Aŋsom aŋ pa ka ɔMarki , Bȧr kȧlanɛ kȧsu .
42017006	Ka ɔMarki ɔ pa , Bepi nə ba kəlanɛ mɔ aluka ŋa amustard-e , nə tə pa ka aŋənt aŋe , Tusinɛ , mə tɛpnɛ ro baŋ , aŋ tə wop ȧrim ra mu .
42017007	Wuni reke ka mu ɔwe ba ȧbɔy ɔwe mə kutha ro kɔr , thalɔm ɔwe mə tɔl təlɔmɛ , bepi ɔ wur ro kɔr , ɔ pa ro ŋɔŋ , Der thɔŋ , yirȧ ka kədi ,
42017008	mɔ te mɔtha pa , Bɛnɛnɛ ta kadi kȧmi , ɔwa senɛ sɔ kȧmȧ mə taka mi ara mə i di haŋ i po di , i mun . Kədarəŋ kati , mə tə di , ɔwa mə tə mun-i ?
42017009	Ɔ tə mɔmɔ ȧŋbɔy pəkasifɛ ɔ po yɔ ȧte a yamari kɔ-i ?
42017010	Ya pə yi sɔ naŋ , ma nə po yɔ ȧtȧy bɛ ȧte a yamari nu-e , pa gbo , Saŋ sə yi ɛbɔy ɛte wur ŋani , sə po gbo yɔ ȧte sə yi tə kəyɔ .
42017011	Ma ɔ yi ro roŋ tə kəkɔ ro Yerusalɛm-e , ɔ thas ro Samaria yi ro Kalili .
42017012	Ma ɔ wɔŋ ka kagbɔm kəlɔm-e , alaŋgba tɔfɔt aŋa ba arom aŋ gbanɛ kɔ , aŋ təmȧ ɔbɔli poŋ .
42017013	kaŋ ŋata ȧsim taŋ gbanklo , aŋ pa , Yisɔs , Mariki , ba su ȧney .
42017014	Ma ɔ nənk ŋa-e , ɔ pa ro ŋaŋ , Kɔnɛ nu nə kɔ tɔrinɛ ka aŋfode . Ɔwa mɔ mə aŋ kɔnɛ-e , aŋ sɔthɔ kəfethər .
42017015	Ka ukin ka ŋaŋ ma ɔ nənk kəpa a po yenkəs kɔ-e , ɔ kȧlanɛ , ɔ thɔkəs Kuru rə rim rəbana ,
42017016	kɔ fumpɔ ka ȧtȧtək tɔŋ , ɔ mɔmɔ kɔ . Ɔwuni ɔwe ɔ yi uSamaria .
42017017	Ka Yisɔsȧŋ ɔ pa , A fethər hɛ aŋtɔfɔt-i ? Kɛrɛ aŋtamthərɛŋanlɛ reke aŋ yi-e ?
42017018	Wuni ɔ yi hɛ ɔwe kȧlanɛ tə kəsɔŋ Kuru yiki thambe ɔtik ɔwe-i ?
42017019	kɔ pa ro ŋɔŋ , Yokanɛ , kɔnɛ ro rɔmu . Kȧlanɛ ka mu kə po mu yenkəs .
42017020	Ma aŋFarisi aŋ yif ȧŋlɔkɔ areke rȧbȧy ra Kuru rə tə der-e , ɔ lasia ŋa ɔ pa , Rȧbȧy ra Kuru rə de hɛ kȧmȧ a nənk ri .
42017021	Aŋ gbəli hɛ pa , Kəli nɔ ! Thalɔm , Kəli ro ! kotȧy-e rȧbȧy ra Kuru rə yi kətɔŋ ka nu .
42017022	Yisɔs ɔ pa ka aŋkarande , Mȧrey mə tə der ma nə yema nənk ŋin ŋa mȧrey ma ɔWan ka wuni , kɛrɛ nə gbəli hɛ nənk ŋi .
42017023	Ɔwa a tə kanɛ nu , kəli nɔ ; kəli ro . Ɔwa te nu kɔ , thalɔm te tȧŋ ŋa ,
42017024	ȧtesoma-e mɔ mə pə nakthinɛ ka ȧŋgbȧp ŋin ka ȧkuru , ɔwa pə gbɛntha ka ȧŋgbȧp alɔm ; yaŋ sɔ ɔWan ka wuni mɔ yi ka ȧŋrey ŋɔŋ .
42017025	Kɛrɛ ɔ ba ras kənakasi rə mȧtȧy məgbathi , ɔwa rȧkomra are rə tə kasi kɔ .
42017026	Ɔwa mɔ mə pə sa yi ka mȧrey ma Noa-e , ya mə pə re yi sɔ ka mȧrey ma ɔWan ka wuni .
42017027	Aŋfəm aŋ di , aŋ mun , aŋ nȧntȧ , aŋ baləs haŋ ȧŋrey gbeŋ aŋa Noa ɔ wɔŋ ka ȧŋbil , ɔwa ȧmȧnt məfɔl mə der mə dim ŋa bɛ .
42017028	Ɔwa mɔ mə pə sa yi sɔ ka mȧrey ma Lot-əŋ ; aŋ di , aŋ mun , aŋ wai , aŋ thila , aŋ tɛp , aŋ seth .
42017029	Kɛrɛ ka ȧŋrey gbeŋ aŋa Lot-əŋ ɔ wur ro Sɔdɔm-e , kɔm ka məsar mənȧnt nə thor kəwur ro Kuru , nə dim ŋa bɛ .
42017030	Ya pə tə yi sɔ ka ȧŋrey aŋa ɔWan ka wuni ɔ tɔrinɛ .
42017031	Ka ȧŋrey ŋati , bepi wuni ɔ yi ka ȧŋseth rokɔm-e , ɔwa ɛyɛt yɔŋ ɛ yi ro seth rokor , ta ɔ te thor tə kəkera yi dɛr ; ɔwa kɔnɔ ɔwe yi ro kɔr-e , ta ɔ te kȧlanɛ .
42017032	Nanɛ ɔrani ka Lot-əŋ .
42017033	Wuni o wuni ɔwe mə thɛns tə kəbɛnɛ aŋesəm ŋɔŋ ɔ tə dim ŋi ; kɛrɛ wuni o wuni ɔwe mə dim ŋi ɔ tə kisis ŋi .
42017034	I kanɛ nu , ka ratatək rati afəm aruni ŋarəŋ aŋ tə yi rə kəfənt kin ; a tə gbasi ukin , a tə tey ɔlɔm .
42017035	Afəm abom ŋarəŋ aŋ tə tɔ dɛr rɔkin ; a tə gbasi ukin , a tə tey ɔlɔm .
42017036	Afəm aruni ŋarəŋ aŋ tə yi ro kɔr ; a tə gbasi ukin , a tə tey ɔlɔm .
42017037	Aŋ yif kɔ , Mariki , reke-e ? kɔ pa ro ŋaŋ , Ro kabel ɔ yi-e , rə ɛyiba mə aŋ thoŋklanɛ dɛr rɔkin .
42018001	kɔ fɔf rə alomɔ ka aŋkarande ŋɔŋ kȧmȧ aŋ tȧrȧ kəpa aŋ yi tə kəramnɛ lɔkɔ o lɔkɔ , ɔwa kȧmȧ pə te bȧk ŋa .
42018002	kɔ pa , Uthoŋkas ɔ la yi rə kəpet , ɔ nesa hɛ Kuru , ɔ kəli hɛ ader ra wuni .
42018003	Ɔwa ubora ɔ yi ka kȧpet kati , kɔ kɔ kȧtkȧt ka ɔthonkas ɔwe , ɔ pa , Thonkas ȧŋpa aŋa sə ba yi ɔtheranɛ kȧmi .
42018004	Kɛrɛ ɔ yenk hɛ selɔ . Kədarəŋ kati ɔ pa ka ȧŋmerȧ ŋɔŋ , Hali ma i te nesa Kuru-e , thalɔm i te kolo wuni-e ,
42018005	ma ɔbora ɔwe ɔ sɔmpa mi-e , i ti thonkas ȧŋpa ŋɔŋ , pəkasifɛ kȧder kɔŋ katkat kə tə lela mi .
42018006	Ka ɔMarki ɔ pa , Təl nu ȧte ɔthoŋkas ukənə ɔ pa .
42018007	Ɔwa Kuru mɔ thonkas hɛ aŋthith ŋɔŋ aŋa mə kulir kɔ pali gbɛs hali ɔ muyu ŋa haŋ-i ?
42018008	I kanɛ nu ɔ tə thonkas ŋa lɛmp . Kɛrɛ ma ɔWan ka wuni ɔ der-e , ɔ tə bəp kəlanɛ ka raru-i ?
42018009	kɔ fɔf aŋlomɔ aŋe ka aŋfəm aŋa lanɛ aŋ yi alompi , ɔwa aŋ sai sai afəm alɔm bɛ .
42018010	Afəm ŋarəŋ aŋ kɔ ka ȧŋseth ŋa Kuru tə kəramnɛ . Ukin ɔ yi uFarisi , ɔlɔm-e , uthoŋkla ɛfȧk .
42018011	ƆFaresi ɔ təmȧ ɔ ramnɛ yaŋ ka aŋyɛthɛ ŋɔŋ , Kuru i mɔmɔ mu ma i te yi mɔ afəm alɔm , i ba hɛ kansoŋ , i ba hɛ məkənə , i yɔ hɛ kərəp , hali ɔthoŋkla ɛfȧk ɔwe-e , i yi hɛ mɔ kɔnɔ .
42018012	Ayik o yik i wop asum mȧrəŋ , i sɔŋ ɛyaka ka ɛyɛt mi bɛ .
42018013	Kɛrɛ ɔthoŋkla ɛfȧk ɔ təmȧ ɔbɔli poŋ , ɔ selɔ hɛ tə kəlȧkthi ɛfɔr yɔŋ ka ȧriyana , ɔ nap aŋkəpət ŋɔŋ , kɔ pa , Kuru ba mi ȧney , minɛ i yi wuni ləs .
42018014	I kanɛ nu ɔwuni ɔwe ɔ kɔ ka ȧŋseth ŋɔŋ , ɔ po sɔthɔ məmari pəthasi ɔlɔm ; kotȧy-e wuni o wuni ɔwe ŋatanɛ a tə thora kɔ , kɛrɛ ɔwe thoranɛ , a tə ŋata kɔ .
42018015	Ka aŋfəm aŋ kȧrȧ sɔ talɛnth taŋ ka Yisɔs kȧmȧ ɔ gboŋ ŋa , kɛrɛ ma aŋkarande ŋɔŋ aŋ nənk ti-e , aŋ ŋal ŋa .
42018016	Kɛrɛ Yisɔsȧŋ ɔ tela ŋa ro ŋɔŋ , ɔ pa , Te bɛnt aŋfɛth tɔ kəder ro mi , kotȧy-e awunɔŋ ŋa ba rȧbȧy ra Kuru .
42018017	Tɛntɛnɛ i pa ro nu , wuni o wuni ɔwe te malanɛ rȧbȧy ra Kuru mɔ wath ufɛth ɔ gbəli hɛ wɔŋ ri .
42018018	Ɔwa urəbomp ulɔm ɔ yif kɔ , ɔ pa , Karmɔkɔ uthɔth , to mə i yɔ kȧmȧ i sɔthɔ aŋesəm thəbana-e ?
42018019	Ka Yisɔs ɔ pa ro ŋɔŋ , kɔyɛŋ mȧ mə bont mi uthɔth-e ? Uthɔth ulɔm ɔ yi hɛ thambe Kuru .
42018020	Mə tata ɛyamari , Te yɔ kərəp , te dif , te keya , te sɔŋ məseri ma rəyem , yikis ɔkas ka mu yi ɔkara ka mu .
42018021	kɔ pa , I po wop mȧtȧy ame bɛ kȧbi ka rafɛth ra mi .
42018022	Ɔwa ma Yisɔs ɔ təl ti-e , ɔ pa ro ŋɔŋ , Tȧy tin tȧ mə paŋ ras ; thila ɛyɛt bɛ ɛyɛ mə ba , mə yerəs yi ka aŋfəm amɔnɛ , ɔwa mə tə sɔthɔ kɛŋ ro riyana . Ɔwa der , mə tȧŋ mi .
42018023	Kɛrɛ ma ɔ təl mȧtȧy ame-e , ɔ saŋ amɔl abana , kotȧy-e uyola ubana wɔŋ .
42018024	Ma Yisɔs ɔ nənk ȧte-e , ɔ pa , Pə tə yi ɔbaki mədɛr ta ŋaŋ aŋa ba tɛŋ təbana tə kəwɔŋ ka rȧbȧy ra Kuru !
42018025	Ȧtesoma-e pə tha yi ɔfɔy tȧy ta ȧyɔkmɛ tə kəsɔnthɔs aŋfeŋk ŋa asɛni , pəthasi wuni yola tə kəwɔŋ ka rȧbȧy ra Kuru .
42018026	Ɔwa ŋaŋ aŋa təl ti aŋ pa , Kanɛ mən mə gbəli kisi-e ?
42018027	Kɛrɛ kɔnɔ ɔ pa , Mȧtȧy ama thas aŋfɔsɔ ŋa afəm mə thas hɛ aŋfɔsɔ ŋa Kuru .
42018028	Ka Pita ɔ pa , Kəla , saŋ sə po tey ɛyɛt ɛ su bɛ , sə tȧŋ mu .
42018029	kɔ pa ro ŋaŋ , Tɛntɛnɛ i kanɛ nu kəpa , wuni ɔ yi hɛ ɔwe po tey aseth-o , urani-o , uwɔnt-o , aŋa kom kɔ-o , thalɔm awuth salata rȧbȧy ra Kuru-e ,
42018030	ɔwe mə te sɔthɔ ɔgbȧthi ka ȧŋlɔkɔ aŋe yi aŋesəm thɔbana ka ȧdȧru ara mə der .
42018031	kɔ gbasi aŋtɔfɔt ŋarəŋ , ɔ pa ro ŋaŋ , Kəla , sə kɔ ro Yerusalɛm , ɔwa mȧtȧy bɛ ama aŋnabi aŋ gbal ta ɔWan uruni ka wuni mə tə lasər .
42018032	kotȧy-e a tə lȧnki kɔ ka tȧbona təlɔm , ɔwa a tə sel kɔ , a tə yɔ kɔ ɔləs , a tə thufər kɔ ,
42018033	aŋ tə sȧpȧ kɔ rəkɛt , aŋ tə dif kɔ ; ɔwa ka ȧŋrey aŋa bekȧ məsas ɔ tə kȧl yokanɛ .
42018034	Kɛrɛ pə sɔk hɛ ŋa ta mȧtȧy ame ; ȧŋpa aŋe aŋ maŋknɛ ŋa , aŋ sɔthnɛ hɛ ȧte ɔ pa .
42018035	Ka pə re yi , mɔ mɔ fat ro Yɛriko-e , wuni fith ulɔm ɔ yirȧ ro roŋ rayɛr , ɔ tə thola .
42018036	Ɔwa ma ɔ təlȧ ȧruniya ara thas-e , ɔ yif aŋkolo ŋati .
42018037	kaŋ kanɛ kɔ kəpa Yisɔs ɔwe ro Nasarɛth-e , kɔnɔ mə thas .
42018038	kɔ sel ɛrɔŋ , ɔ pa , Yisɔs , munɔ wan ka Debid , ba mi ȧney .
42018039	Aŋfəm aŋa təmȧ rodi aŋ ŋal kɔ kȧmȧ ɔ taŋk , kɛrɛ ɔ bȧr gbo sel ɛrɔŋ , Munɔ wan ka Debid , ba mi ȧney .
42018040	Ka Yisɔsȧŋ ɔ təmȧ , ɔ yamari kȧmȧ a kȧrȧ kɔ ro ŋɔŋ . Ɔwa ma ɔ po fat-e , ɔ yif kɔ ,
42018041	Ko mə yema i yɔna mu-e ? Ɔ pa , Pa , kȧmȧ i sɔthɔ kakəli kȧmi .
42018042	Ka Yisɔsȧŋ ɔ pa ro ŋɔŋ , Sɔthɔ kakəli ka mu . Kȧlanɛ ka mu kə po mu yenkəs .
42018043	Ka ɔlɛmp wati ɔ sɔthɔ kakəli kɔŋ , kɔ tȧŋ kɔ rə kəthɔkəs Kurɔŋ ; ɔwa aŋfəm bɛ maŋ nənk ti-e , aŋ yikis Kuru .
42019001	kɔ wɔŋ ro Yɛriko , ɔ gbəkinɛ kȧpet ,
42019002	ɔwa kəla , ulaŋgba ri ɔwe a bont Sakiɔs , ɔ yi rȧbomp ka aŋthoŋkla ɛfȧk , uyola wɔŋ .
42019003	Ɔwa ɔ thɛns tə kənəŋk Yisɔs kȧmȧ ɔ tȧrȧ kɔ , kɛrɛ ma ɔ yi ugbut-e , ɔ gbəli hɛ salata ȧruniya rəbana .
42019004	kɔ gbukɛ rodi , ɔ gbep ŋənt asikimɔr kȧmȧ ɔ nənk kɔ , kotȧy-e ɔ tə thas ka aroŋ dati .
42019005	Ma Yisɔsȧŋ ɔ bek ka ɔdɛr wati-e , ɔ kəli rokɔm , ɔ pa ro ŋɔŋ , Sakiɔs , thor lɛmp , ȧtesoma-e i ba kəyianɛ ro seth ka mu thonɔŋ ,
42019006	kɔ timɔnɛ tə kəthor , ɔ malanɛ kɔ yi məbɔnɛ .
42019007	Ma aŋfəm aŋ nənk ti-e , ŋa bɛ aŋ fɔfthənɛ aŋ pa , Ɔ po wɔŋ tə kəyianɛ rə wuni ka ɛhakɛ .
42019008	Sakiɔs ɔ təmȧ ɔ pa ka ɔMarki , Pa , i gbai ɛyɛt ɛ mi ratɔŋ tə kəsɔŋ aŋfəm amɔnɛ . Bepi i po nɔy rəka rə wuni o wuni rə yaŋfa , i ti kala kɔ amɔlɔ mati manlɛ .
42019009	Ka Yisɔsȧŋ ɔ pa ro ŋɔŋ , Thonɔŋ kakisi kə po der ka ȧŋseth aŋe , kotȧy-e kɔnɔ sɔ ɔ yi wan uruni ka Ebraham .
42019010	kotȧy-e ɔWan ka wuni ɔ der tə kəthɛns yi tə kəkisis ŋaŋ aŋa po dinɛ .
42019011	Maŋ təl mȧtȧy ame-e , Yisɔs ɔ bȧr fɔf alomɔ pəkasifɛ ɔ po fat ro Yerusalɛm , kaŋ nanɛ kəpa rȧbȧy ra Kuru rə tə tɔrinɛ ɔlɛmp wati .
42019012	kɔ pa , Uyola ulɔm ɔ kɔ rə athɔf abara kȧmȧ ɔ sɔthɔ rəbȧy , ɔwa tə kəkalanɛ .
42019013	kɔ tela ɛbɔy yɔŋ tɔfɔt , ɔ sɔŋ ŋa ɛpɔn tɔfɔt , ɔ pa ro ŋaŋ , Səkinɛ nu haŋ i der .
42019014	Kɛrɛ aŋkos ŋɔŋ adure aŋ gbɛŋa kɔ , kaŋ som usom kədarəŋ kɔŋ aŋ pa , Sə yema hɛ ɔwuni ɔwe ɔ gbəka su .
42019015	Ka pə re yi , ma ɔ po sɔthɔ rȧbȧy ɔ kȧlanɛ , ɔwa ɔ yamari kətela ɛbɔy aŋa ɔ po sɔŋ aŋkala kȧmȧ ɔ tȧrȧ ko məkanya aŋ sɔthɔ ka kasəkinɛ .
42019016	Ɔtɔtɔkɔ ɔ der kɔ pa , Pa , ȧŋpɔn a mu ŋin aŋ bȧrnɛ ɛpɔn tɔfɔt .
42019017	kɔ pa ro ŋɔŋ , Mə yɔ ɔfinɔ , munɔ ȧŋbɔy ufinɔ ; pəkasifɛ munɔ mə yi ubɔthi lanɛ ka ɔthan-e , gbəka ka təpet tɔfɔt .
42019018	Ɔwa , ɔwe bekȧ ŋarəŋ ɔ der , ɔ pa , Pa , ȧŋpɔn a mu ŋin aŋ bȧrnɛ ɛpɔn tamath .
42019019	kɔ pa ro ŋɔŋ , Munɔ sɔ , gbəka təpet tamath .
42019020	Ka ɔlɔm ɔ der , ɔ pa , Pa , kəli ȧŋpɔn ŋin a mu aŋa i la koth , ɔwa i bɛnɛ rə agbasa ,
42019021	ȧtesoma-e i nesa mu ma mə yi wuni bȧk rəfɔr ; mə gbasi ara mə te bot , mə rɔk ara mə te sak .
42019022	kɔ pa ro ŋɔŋ , Ɔwa ka kȧsəŋ ka mu gbeŋ i ti gbək ȧŋpa a mu , munɔ ȧŋbɔy uləs . Mə tȧrȧ kəpa i yi wuni bȧk rəfɔr , i gbasi ara i te bot , i rɔk ara i te sak .
42019023	To som mən mə te sɔŋ aŋkala a mi rə ɔbɛnɛ , kȧmȧ ma i der i gbəli sɔthɔ ŋi yi kəthɛksɛ-e ?
42019024	kɔ pa ro ŋaŋ aŋa təmȧ rayɛr , Nɔi kɔ nu ȧŋpɔn ŋin , ɔwa sɔŋ ŋi ka ɔwɔŋ ɔwe ba ɛpɔn tɔfɔt .
42019025	Aŋ pa , Pa , ɔ ba ɛpɔn tɔfɔt .
42019026	Ɔ wosa ŋa ɔ pa , I kanɛ nu , wuni o wuni ɔwe ba-e , a tə bȧr sɔŋ kɔ ; kɛrɛ kɔnɔ ɔwe te ba-e a tə nɔy kɔ hali ara ɔ ba .
42019027	Kɛrɛ aŋtheranɛ a mi aŋa te yema kȧmȧ i gbəka ŋa , kȧrȧ ŋa nɔ , nə dif ŋa rodi kȧmi .
42019028	Ma ɔ po fɔf ȧte , ɔ təmȧ kədi tə kəkɔ ro Yerusalɛm .
42019029	Ka pə re yi ma ɔ fat ro Bɛthfeki yi ro Bɛthani-e , ka kateŋ a bont Ɔlif , ɔ som akarande ŋarəŋ
42019030	ɔ pa , Kɔnɛ nu ka kagbɔm ȧke lomanɛ nu . Bepi nə wɔŋ ri-e , nə tə bəp asofali ufɛth ukotər , ɔwe wuni o wuni ɔ te tha sa rensa . Səli kɔ nu , nə kȧrȧ kɔ anɔ .
42019031	Bepi wuni o wuni ɔ yif nu , kɔyɛŋ nə səli kɔ-e , ya mə nə pa , ƆMariki ɔ yema kɔ .
42019032	Ɔwa ŋaŋ aŋa ɔ som aŋ kɔnɛ , aŋ bəp ti mɔ mə ɔ kanɛ ŋa .
42019033	Ɔwa maŋ səli aŋsofali ufɛth-e , aŋfəm aŋa ba kɔ aŋ yif ŋa , kɔyɛŋ mə nə səli aŋsofali ufɛth-e ?
42019034	kaŋ pa , ƆMariki ɔ yema kɔ .
42019035	kaŋ kȧrȧ kɔ ka Yisɔs ; aŋ bot ȧsuma taŋ rokɔm ka aŋsofali ufɛth kaŋ deŋ Yisɔsȧŋ rokɔm .
42019036	Ɔwa ma ɔ bɔ kɔ-e , aŋ rɛns ȧsuma taŋ ro roŋ .
42019037	Ma ɔ fat ro Yerusalɛm-e , ro aroŋ ara thor ka kateŋ ka Ɔlif-e , ȧruniya bɛ ra aŋkarande ŋɔŋ aŋ təp kəyɔ məbɔnɛ yi kəthɔkəs Kuru rə rim rəbana salata mȧyɔs məkabanɛ ama aŋ po nənk .
42019038	kaŋ pa , Ubȧy uruba wɔŋ ɔwe mə der ka ȧŋes ŋa ɔMarki ; məthɔfəl ro riyana , ɔwa yiki rokɔm kɔm .
42019039	AŋFarisi alɔm kətɔŋ ka ȧruniya aŋ pa ro ŋɔŋ , Karmɔkɔ , ŋal aŋkarande a mu .
42019040	kɔ lasi ɔ pa ro ŋaŋ , I kanɛ nu , bepi aŋe aŋ taŋk-e , masar gbeŋ mə tə lak dim .
42019041	Ɔwa ma ɔ fat ɔ nənk kȧpet , ɔ bokər ki , ɔ pa ,
42019042	O munɔ , bepi mə po tȧrȧ naŋ ka ȧŋrey aŋe , mȧtȧy ama yi ta mathɔfəl ma mu ! Kɛrɛ ka-ake a maŋk ma ka ɛfɔr ɛ mu .
42019043	Ȧtesoma-e mȧrey mə tə derər mu , ma aŋtheranɛ a mu aŋ tə gbətɔr kȧpet ȧkunk abana kȧmȧ roŋ o roŋ rə gbəli hɛ yi tə kəwur .
42019044	Aŋ tə napanɛ mu ro thɔf yi aŋwuth a mu rokor ka mu . Aŋ tey hɛ ȧsar ŋin rokɔm ka alɔm pəkasifɛ mə tɛ hɛ ȧŋlɔkɔ ŋa aŋkori a mu .
42019045	kɔ wɔŋ ka ȧŋseth ŋa Kuru ɔ təp kəbȧl aŋa thila .
42019046	kɔ pa ro ŋaŋ , A po gbal kəpa , Ȧŋseth a mi aŋ yi aseth ŋa kəramnɛ , kɛrɛ naŋ nə po səki ŋi kəyaŋka ka akey .
42019047	Ɔwa ɔ thəksa ȧrey o rei ka ȧŋseth ŋa Kuru , kɛrɛ aŋfode abana yi aŋkarmɔkɔ ŋa aŋthɔ , yi aŋkərbomp ka aŋfəm aŋ thɛns tə kədif kɔ ,
42019048	kɛrɛ aŋ gbəli hɛ fir ȧte aŋ gbəli yɔ , ȧtesoma-e aŋfəm bɛ aŋ gbapsa kɔ , aŋ sua kɔ ɛləns .
42020001	Ka pə re yi ka ȧrey ŋin mɔ mɔ thəksa aŋfəm ka ȧŋseth ŋa Kuru , ɔ tɔri ŋa sɔ ȧkɛra kəfinɔ ka Kuru-e , aŋfode-o , aŋkarmɔkɔ-o yi aŋbȧki aŋ der ro ŋɔŋ ,
42020002	kaŋ pa ro ŋɔŋ , Tɔri su afɔsɔ areke mȧ mə yɔ mȧtȧy ame , thalɔm kanɛ yi kɔn ɔwe sɔŋ mu aŋfɔsɔ aŋe-e ?
42020003	kɔ lasi ɔ pa ro ŋaŋ , Minɛŋ sɔ i ti yif nu apa ŋin , ɔwa gbakia mi nu .
42020004	Ȧŋbaftisəm ŋa Yɔn aŋ wur ro riyana thalɔm ka afəm-i ?
42020005	kaŋ fɔflanɛ aŋ pa , Bepi sə pa , Ka ȧriyana-e , ɔ tə pa , To som mən nə te kɔ lanɛ-e ?
42020006	Kɛrɛ bepi sə pa , Ka afəm-e , aŋfəm bɛ aŋ tə ləməs su məsar , ȧtesoma-e aŋ lanɛ kəpa Yɔnȧŋ ɔ yi unabi .
42020007	kaŋ lasi kəpa aŋ tɛ hɛ ro aŋ wur .
42020008	Ka Yisɔsȧŋ ɔ pa , Minɛ sɔ i tɔri hɛ nu ko afɔsɔ mə i yɔ mȧtȧy ame .
42020009	kɔ təp tə kəfɔf aŋlomɔ aŋe ka aŋfəm . Wuni lɔm ɔ tɛp yɛt ɛgbam rə kɔr , kɔ tey akɔr kati rə abȧf , kɔ kɔnɛ ka athɔf alɔm ta alɔkɔ awoni .
42020010	Ɔwa ka ȧŋlɔkɔ ŋa kapim məkomi ɔ som ȧbɔy ka aŋbȧf kȧmȧ aŋ yer kɔ mȧkomi məlɔm ma akɔr kati ; kɛrɛ aŋbȧf aŋ sap kɔ , aŋ ter kɔ ɔ kȧlanɛ kəte ba koko .
42020011	kɔ kȧl som ȧbɔy alɔm ; kɔnɔ sɔ aŋ sap kɔ , aŋ sambos kɔ , aŋ ter kɔ ɔ kȧlanɛ kəte ba koko .
42020012	kɔ kȧl som ɔwe bekȧ asas , kaŋ yɔ kɔ ɔbaŋ , aŋ wurɔ kɔ .
42020013	Ɔmariki ka akɔr ka ɛyɛt ɛgbam ɔ pa , To mə i yɔ-e ? I ti som ɔwan uruni kȧmi ubɔthər ; sɔthlɔm aŋ tə wop kɔ yiki .
42020014	Kɛrɛ ma aŋbȧf aŋ nənk kɔ-e , aŋ kɔ nəŋkanɛ , aŋ pa , Ɔwe mə re ba akɔr-e , kɔnɔ ɔwe , maŋ dif kɔ nu , kȧmȧ sə sɔthɔ akɛŋ .
42020015	Ɔwa aŋ wurɔ kɔ ka akɔr ka ɛyɛt ɛgbam , kaŋ dif kɔ . To ɔmarki ka akɔr ka ɛyɛt ɛgbam mɔ yɔ ŋa-e ?
42020016	Ɔ tə der , ɔ tə dim aŋbȧf aŋe , ɔ tə sɔŋ akɔr ka ɛyɛt ɛgbam rə afəm alɔm . Maŋ təl ti-e aŋ pa , Saki ti Kuru .
42020017	kɔ kəli ŋa ɔ pa , Ko yi ȧte mən ȧtȧ a gbal kəpa , Aŋsar aŋa aŋsȧl aŋ pɛnsa , Ŋi gbeŋ , a kȧl səki ŋi rȧbomp ra aŋkoŋ-e ?
42020018	Wuni o wuni ɔwe mə fumpɔ ka aŋsar ŋati , ɔ tə simətha , kɛrɛ wuni o wuni ɔwe mə aŋ fumpər-e , aŋ tə gbəm kɔ sər mɔ kəbof .
42020019	Ɔwa aŋfode abana yi aŋkarmɔkɔ aŋ thɛns tə kəwop kɔ ka ȧŋlɔkɔ ŋati gbeŋ , kɛrɛ aŋ nesa aŋfəm kotȧy-e aŋ sɔthnɛ kəpa ɔ fɔf aŋlomɔ aŋe ta ȧtȧ ŋaŋ .
42020020	kaŋ səth kɔ , ɔwa aŋ som atombəla aŋa yɔ mɔ afəm alompi kȧmȧ aŋ gbəli gbip tapa tɔŋ , kȧmȧ aŋ lȧnki kɔ ka aŋfɔsɔ ŋa ɔgbəka .
42020021	kaŋ yif kɔ aŋ pa , Karmɔkɔ , sə tȧrȧ ti kəpa mə fɔf ɔwa mə thəksa ɔlompi , mə yɔ hɛ agbȧy ka wuni o wuni , kɛrɛ mə thəksa aroŋ ra Kuru təteŋ .
42020022	Pə yi ɔlompi ta ȧtȧ su tə kəsɔŋ ɛfȧk ka Sisar-i , thalɔm pə lomp hɛ-i ?
42020023	Kɛrɛ ma ɔ tȧrȧ masɔth ma ŋaŋ-e , ɔ pa ro ŋaŋ , To som nə gbɔns mi-e ?
42020024	Tɔri mi nu akɔpɔ abana ŋin . Ko mȧbȧlȧnɛ-e , yi mȧgbal ma kanɛ aŋ ba-e ? kaŋ pa , Ama Sisar .
42020025	kɔ pa ro ŋaŋ , Tiyȧŋ sɔŋ Sisarȧŋ ɛyɛt ɛyɛ yi ɛya Sisar , ɔwa ka Kuru ɛyɛt ɛyɛ yi ɛya Kuru .
42020026	Aŋ gbəli hɛ wop mapa mɔŋ rodi ka aŋfəm , kaŋ kabanɛ aŋgbaki ŋɔŋ , kaŋ taŋk .
42020027	ASadusi alɔm aŋ der ka Yisɔs , aŋa pɛnsa kəpa kȧyokanɛ kə yi hɛ . Kaŋ yif kɔ ,
42020028	Karmɔkɔ , Mosis ɔ gbal ta ȧtȧ su , Bepi uwɔnt ka wuni ɔ fi-e , ɔ ba ubɛra kɛrɛ ɔ ba hɛ wan , ta ɔwɔnt kɔŋ ɔ nȧntȧ ɔrani kati , kȧmȧ ɔ koməs awuth ta ɔwɔnt kɔŋ .
42020029	Ɔwa aŋ la yi awɔnt tȧmthədɛrəŋ . Ɔtɔtɔkɔ ɔ nȧntȧ , kɔ fi kəte ba awuth .
42020030	Ɔwa bekȧ ŋarəŋ sɔ ;
42020031	ka ɔwe bekȧ asas-e ɔ nȧntȧ kɔ ; ya pə taŋanɛ , ŋa tȧmthədɛrəŋȧŋ aŋ fi aŋ tey hɛ awuth .
42020032	Kədarəŋ kati ɔbɛra sɔ ɔ fi .
42020033	Tiyȧŋ ka kȧyokanɛ ka aŋfi-e , ɔrani ka kanɛ mɔ yi-e ? Ȧtesoma-e ŋa tȧmthədɛrəŋ aŋ nȧntȧ kɔ .
42020034	Ka Yisɔsȧŋ ɔ pa ro ŋaŋ , Aŋwuth ŋa ȧdȧru are aŋ nȧntȧ , ɔwa a baləs ŋa ;
42020035	kɛrɛ aŋfəm aŋa yi abeki tə kəsɔthɔ ȧdȧru araŋ yi kȧyokanɛ ka aŋfi-e , aŋ nȧntȧ hɛ , ɔwa a baləs hɛ ŋa ;
42020036	ȧtesoma-e aŋ gbəli hɛ sɔ fi , aŋ yi mɔ aŋmȧleka ; aŋ yi awuth ŋa Kuru , maŋ yi aŋwuth ŋa kȧyokanɛ ka rafi .
42020037	Kɛrɛ hali Mosisȧŋ ɔ tɔri ta kȧyokanɛ ka aŋfi ka ɔdɛr ka aŋgbɔfɔŋ , ma ɔ tela ɔMarki ɔKuru ka Ebraham , ɔKuru ka Aysakȧŋ yi ɔKuru ka Yekɔb .
42020038	Ɔwa kɔnɔ ɔ yi hɛ ɔKuru ka aŋfi , kɛrɛ ɔka aŋkəli , ȧtesoma-e aŋfəm bɛ aŋ ŋesəm ro rɔŋɔŋ .
42020039	Ka aŋkarmɔkɔ alɔm aŋ lasi kɔ aŋ pa , Karmɔkɔ , mə po fɔf ɔfinɔ .
42020040	Kədarəŋ kati aŋ mintha hɛ sɔ yif kɔ tȧy o tȧy .
42020041	kɔ pa ro ŋaŋ , To som aŋfəm aŋ pa ɔKrayst ɔ yi ɔWan ka Debid-e ?
42020042	Debidȧŋ kɔŋ kɔnɔnɛ ɔ pa ka ȧŋSams , ƆMariki ɔ pa ka ɔMarki kȧmi , Yirȧ ka kȧta kȧmi kədiɔ ,
42020043	Haŋ i yɔ aŋtheranɛ a mu aŋgbeth ŋa ȧtȧtək ta mu .
42020044	Debidȧŋ ɔ bont kɔ Mariki . Ɔwa to mɔ kȧl yi ɔwan kɔŋ-e ?
42020045	Ɔwa ka katəl ka aŋfəm bɛ , ɔ pa ka aŋkarande ŋɔŋ ,
42020046	Pɛndaf nu aŋkarmɔkɔ aŋa fela tə kəkɔth rə suma təbɔli , ɔwa aŋa bɔthər ɛkori ka ɔdɛr ɔthila , yi tawaŋ tətɔtɔkɔ ka ɛseth ɛgbanɛ , yi ɔdɛr ɔtɔtɔkɔ ka ɛmet .
42020047	Aŋ ləsər ɛseth ya ȧŋbora , ɔwa rə kəkɔnthɔsnɛ aŋ ramnɛ ɔwoni . Aŋe aŋ tə tha sɔthɔ mətheri məbana .
42021001	kɔ lafthɛ ɔ nənk aŋfəm ayola mɔ mə aŋ fak ɛboya yaŋ ka ɔdɛr ɔbɛnɛ .
42021002	kɔ nənk sɔ ubora umɔnɛ ulɔm mɔ mɔ fak ri awankɔpɔ ,
42021003	kɔ pa , I kanɛ nu tə tɛntɛnɛ , ɔbora umɔnɛ ɔwe ɔ po fak pəthasi ŋa bɛ ;
42021004	ȧtesoma-e aŋfəm aŋe aŋ sɔŋ ka kaba ka ŋaŋ kəbana , kɛrɛ ɔbora ɔwe-e , ka kapaŋ kɔŋ ɔ po sɔŋ bɛ ara ɔ ba .
42021005	Ma aŋfəm alɔm aŋ fɔf ta ȧŋseth ŋa Kuru , to a yesi ŋi məsar məfinɔ yi ɛboya , ɔ pa ,
42021006	Ta ɛyɛt ɛyɛ ɛyɛ nə nəŋk-e , mȧrey mə tə der ma a te tey nɔ ȧsar ŋin rokɔm ka alɔm , aŋa mə a te fak .
42021007	kaŋ yif kɔ , Karmɔkɔ , alɔkɔ areke mȧtȧy ame mə tə yɔnɛ-e ? Ɔwa ko amisali ŋə mə yi bepi ȧŋlɔkɔ ŋati aŋ fat-e ?
42021008	kɔ pa ro ŋaŋ , Bot ȧmerȧ kȧmȧ a te nu yɛthəs , kotȧy-e agbȧthi aŋ tə der ka ȧŋes a mi , aŋ tə pa , Minɛ yi kɔnɔ , ɔwa ȧŋlɔkɔ aŋ bek ; te nu tȧŋ ŋa .
42021009	Kɛrɛ ma nə təl ta tətim yi ɛtotok-e , te nu nesa , ȧtesoma-e mȧtȧy ame mə ba tə kəyi ; kɛrɛ ɔthalnɛ ɔ tha bek hɛ ras .
42021010	kɔ pa ro rɔŋaŋ , Abona aŋ tə yokar abona , rəbȧy rə tə yokar rəbȧy .
42021011	Kəyɛr kəbana ka ȧŋthɔf kə tə yi , dor yi tətu tətepər ; ȧtȧy təninis yi ɛmisali ɛbana ɛ tə wur ka ȧkuru .
42021012	Kɛrɛ yeŋka mȧtȧy ame bɛ mə yi , aŋ tə wop nu , aŋ tə sɔmpa nu , aŋ tə lȧnki nu ka ɛseth ɛgbanɛ yi ka ɛseth ɛtərənka , aŋ tə kȧrȧ nu rodi ka aŋbȧy yi aŋgbəka salata ȧŋes a mi .
42021013	Ȧŋlɔkɔ a nu tə kəsɔŋ məseri ŋi aŋe .
42021014	Tiyȧŋ bot ti ka ɛmerȧ ɛ nu kȧmȧ nə te gbak ȧmerȧ ta ȧtȧ mə nə gbaki ,
42021015	ȧtesoma-e i ti sɔŋ nu kəsəŋ yi kətemp ȧke aŋtheranɛ a nu bɛ aŋ te gbəli pɛnsa ɔwa aŋ te gbəli wosa .
42021016	Kɛrɛ hali ŋaŋ aŋa kom nu , yi aŋwɔnt a nu , yi aŋfəm a nu , yi aŋyathki a nu , aŋ tə sɔnd nu ; ɔwa a tə yɔ a dif alɔm kətɔŋ ka nu .
42021017	Ɔwa afəm bɛ aŋ tə gbɛŋa nu ta salata mi .
42021018	Kɛrɛ hali rəfon rin ra tabomp ta nu rə ba hɛ kədinɛ .
42021019	Nə tə bɛnɛ ɛŋesəm ɛ nu ka kamuyu ka nu .
42021020	Kɛrɛ ma nə nənk səfa tə gbətɔr ro Yerusalɛm-e , nə tə tȧrȧ kəpa kadinɛ kati kə fat .
42021021	Ȧŋlɔkɔ ŋati ŋaŋ aŋa yi ro Yudiya-e , ta aŋ gbukɛ ka tȧteŋ ; ŋaŋ aŋa yi ka kȧpet kati-e , ta aŋ wur , yi ŋaŋ aŋa yi ro gbaŋ ta aŋ te sɔ wɔŋ ri ,
42021022	ȧtesoma-e ame mə yi mȧrey ma kakala , kȧmȧ mȧtȧy bɛ ama a gbal mə po lasər .
42021023	Mɔnɛ ro ŋaŋ aŋa yi ator yi ŋaŋ aŋa mə masər afɛth ka mȧrey mati ! kotȧy-e asɔmpanɛ abana aŋ tə yi ka ȧŋthɔf , yi rəbaŋ ka aŋfəm aŋe .
42021024	Ɔwa a tə fumpɔ ka ȧran ra aŋgbathɔ , a tə kera ŋa tɛndɛbira ka tȧbona bɛ , ɔwa tȧbona təlɔm tə tə nas Yerusalɛm haŋ ȧŋlɔkɔ ŋa tȧbona təlɔm aŋ la .
42021025	Ɛmisali ɛ tə yi ka aret , yi aŋof , yi ka atɔs ; ɔwa ka ȧdȧru ɛsoli yi ɛkɛthanɛ ɛ tə yi ka təbona salata kȧbansȧ ka kȧbȧŋ yi ɛmunkəl .
42021026	Ɛmerȧ ya aŋfəm ɛ gbɔgbəthȧ rə rənes yi kəkəlȧnɛ ta mȧtȧy ama mə thorər ȧdȧru , ȧtesoma-e a tə yiŋktha ɛfɔsɔ ya ȧkuru .
42021027	Ȧŋlɔkɔ ŋati aŋ tə nənk ɔWan ka wuni ɔ der ka karənt rə afɔsɔ yi ayiki abana .
42021028	Kɛrɛ bepi mȧtȧy ame mə təp kəyɔnɛ-e , lakthɛ nu , ɔwa ŋata tabomp ta nu , kotȧy-e kabani ka nu kə po fat .
42021029	kɔ fɔfȧnɛ ŋa alomɔ , Kəli nu aŋgbɔnɔ , yi ɛyint bɛ ;
42021030	bepi ɛ po put-e , nə tȧrȧ kəpa rəwok rəfɛth rə po fat .
42021031	Ya pə yi sɔ naŋ , ma nə nənk mȧtȧy ame mə yɔnɛ , tȧrȧ ti nu kəpa rȧbȧy ra Kuru rə po fat .
42021032	I kanɛ nu tɛntɛnɛ , Rakomra are rə thas hɛ haŋ mȧtȧy ame bɛ mə po yɔnɛ .
42021033	Ȧkuru yi ȧdȧru ɛ tə thas kɛrɛ ȧsim ta mi tə thas hɛ .
42021034	Botnɛ nu ɛmerȧ ɛ nu kȧmȧ amet , yi kətis , yi ɛsoli ya ȧdȧru are ɛ te yɔ ɛmerȧ ɛ nu ɛ fi , kȧmȧ ȧŋrey ŋati aŋ thorər nu kəthɛna mɔ məgbət .
42021035	kotȧy-e , aŋ tə der mɔ məgbət ka ŋaŋ bɛ aŋa yirȧ ka ȧdȧru .
42021036	Tiyȧŋ kəlɛnɛ nu , ɔwa ramnɛ nu lɔkɔ o lɔkɔ kȧmȧ nə yi abeki tə kəfisȧ ka mȧtȧy ame bɛ ama ba kəyi , yi tə kətəma rodi ka ɔWan ka wuni .
42021037	Ɔwa ȧrey o rei ɔ bɔ thəksa ka ȧŋseth ŋa Kuru , ka tȧtȧk ɔ wur ɔ kɔnɛ ka kateŋ a bont Ɔlif .
42021038	Ɔwa aŋfəm bɛ aŋ der ro ŋɔŋ bəth bəth ka ȧŋseth ŋa Kuru kȧmȧ aŋ təlȧ kɔ .
42022001	Ɔwa amet ma kəbo kəpaŋi ɛgbith mə fat , ama a bont kapainɛ .
42022002	Ka aŋfode abana yi aŋkarmɔkɔ aŋ thɛns roŋ kȧmȧ aŋ dif kɔ , kɛrɛ aŋ nesa aŋfəm .
42022003	Ka Sethani ɔ wɔŋ ka Yudas ɔwe a bont Iskariyɔt , ukin ka aŋtɔfɔt ŋarəŋ .
42022004	kɔ kɔnɛ , ɔ nəŋkanɛ yi aŋfode abana yi aŋkaptin kȧmȧ ɔ lȧnki kɔ ro ŋaŋ .
42022005	Ka pə bɔnɛ ŋa , ɔwa aŋ lahiri tə kəsɔŋ kɔ akala .
42022006	kɔ malanɛ , ɔwa ɔ thɛns roŋ tə kəlaŋkli kɔ ro rɔŋaŋ ma ȧruniya rə te bəpər .
42022007	Ka ȧŋrey ŋa kəbo kəpaŋi ɛgbith aŋ bek , ma a fai kalɔmɛ kəfɛth ka kapainɛ .
42022008	Ɔwa Yisɔsȧŋ ɔ som Pitaŋ yi Yɔnȧŋ , kɔ pa , Kɔnɛ nu nə bɛnɛnɛ ta ȧtȧ su amet ma kapainɛ , kȧmȧ sə di .
42022009	kaŋ pa ro rɔŋɔŋ , Reke mə yema kȧmȧ sə bɛnɛnɛ ti-e ?
42022010	kɔ pa , Ma nə wɔŋ ka kapet-e nə tə gbanɛ ulaŋgba ɔwe sara akaro ka mȧnt . Tȧŋ kɔ ka ȧŋseth ro mɔ wɔŋ .
42022011	Ɔwa pa ka ɔwe ba ȧŋseth , Ɔkarmɔkɔ ɔ pa ro mu , Ŋia ȧŋkonko ro mə i di amet ma kapainɛ yi aŋkarande a mi-i ?
42022012	Ɔwa ɔ tə tɔri nu ȧkonko abana rokɔm aŋa ba yɛt bɛ ; rə mə nə bɛnɛnɛ .
42022013	Ɔwa aŋ kɔnɛ , aŋ bəp ti mɔ mɔ kanɛ ŋa , ka aŋ bɛnɛnɛ amet ma kapainɛ .
42022014	Ɔwa ma ȧŋlɔkɔ aŋ po bek-e , ɔ yirȧ yi aŋsom ŋɔŋ tɔfɔt ŋarəŋ tə kədi .
42022015	kɔ pa ro ŋaŋ , Tə tɛntɛnɛ i po ba afela abana tə kədi amet ma kapainɛ ame yi naŋ yeŋka i nakasi ,
42022016	kotȧy-e i kanɛ nu i ba hɛ tə kədi ŋi sɔ haŋ a po lasər ŋi ka rȧbȧy ra Kuru .
42022017	kɔ nɔy ampɔthi , ɔwa ma ɔ po muti məmə-e , ɔ pa , Gbasi ame , nə yerəs ma kətɔŋ ka nu ,
42022018	ȧtesoma-e i kanɛ nu , i ba hɛ sɔ kəmun ka mȧkomi ma ralek haŋ rȧbȧy ra Kuru rə bek .
42022019	kɔ gbasi kabo , ɔwa ma ɔ po muti məmə-e , ɔ sim ki , ɔ sɔŋ ŋa , kɔ pa , Ake kə yi aŋdɛr a mi aŋa a sɔŋ ta ȧtȧ nu . Yɔ ȧte rə kənanɛ mi .
42022020	Maŋ po di-e ɔ gbasi ampɔthi , ɔ pa , Ampɔthi aŋe aŋ yi aŋlemranɛ afu ka mȧtir ma mi , ama a loŋ ta ȧtȧ nu .
42022021	Kɛrɛ kəla , kȧta ka kɔnɔ ɔwe mə sɔnd mi kə yi ro mi ka aŋthebəl .
42022022	Tɛntɛnɛ ɔWan ka wuni ɔ kɔnɛ mɔ mə a po gbək ti , kɛrɛ mɔnɛ ka ɔwuni kati ɔwe mə sɔnd kɔ !
42022023	kaŋ təp kəyifəthanɛ kətɔŋ ka ŋaŋ , Kanɛ ba kəre yɔ ȧtȧy ȧte-e ?
42022024	Ɔwa agbal sɔ aŋ yi kətɔŋ ka ŋaŋ ta ɔwe mə yi ɔbana thɔŋ bɛ .
42022025	kɔ pa ro rɔŋaŋ , aŋbȧy ŋa tȧbona təlɔm aŋ tə gbəka ŋa , ɔwa ŋaŋ aŋa mə gbəka ŋa a bont ŋa afəm ayɔ ɔfinɔ .
42022026	Kɛrɛ te nu yi yaŋ . Kɔnɔ ɔwe mə yi ubana kətɔŋ ka nu-e , ta ɔ yi mɔ ufɛth ; ɔwa kɔnɔ ɔwe yi rȧbomp , ta ɔ yi mɔ ɔwe mə yɔna .
42022027	kotȧy-e , kanɛ tha yi ubana-e , kɔnɔ ɔwe mə yirȧ tə kədi-e , thalɔm kɔnɔ ɔwe mə yɔna kɔ-e ? Pə yi hɛ kɔnɔ ɔwe yirȧ tə kədi-e ? Kɛrɛ minɛ i yi kətɔŋ ka nu mɔ ɔwe mə yɔna .
42022028	Kɛrɛ naŋ nə yi ŋaŋ aŋ tiyȧ yi minɛ ka ɛgbɔnsanɛ ɛ mi ,
42022029	ɔwa i ti sɔŋ nu rȧbȧy mɔ mə ɔKas kȧmi ɔ sɔŋ mi ,
42022030	kȧmȧ nə gbəli di , ɔwa nə mun ka aŋthebəl a mi ka rȧbȧy ra mi . Ɔwa nə tə yirȧ rə tawaŋ ta rəbȧy , nə tə thonkas ɛbɔnsɔŋ tɔfɔt yɛrəŋ ya Isrɛl .
42022031	Saymɔn , Saymɔn , Sethani ɔ yema ba mu kȧmȧ ɔ fɛk mu mɔ pəla ,
42022032	kɛrɛ i po ramnɛ ta ȧtȧ mu kȧmȧ kȧlanɛ ka mu kə te ranta . Ɔwa ma mə po lafthɛ-e , bȧksər aŋwɔnt a mu .
42022033	kɔ pa ro rɔŋɔŋ , Pa , i po bɛnɛnɛ tə kəpaya mu ka ȧŋseth ŋa tərəŋka yi ka rəfi .
42022034	kɔ pa , Pita , i kanɛ mu , katəpi ɔ tam hɛ thonɔŋ haŋ mə po pɛnsa məsas kəpa mə tɛ hɛ mi .
42022035	kɔ pa ro ŋaŋ , Ma i som nu nə te ba abuthu , thalɔm agbaŋfa , thalɔm ɛkɔftha-e , nə paŋ rəka-i ? Ka aŋ lasi , Hali .
42022036	kɔ pa ro ŋaŋ , Kɛrɛ ka-ake , kɔnɔ ɔwe ba abuthu , ta ɔ kera ŋi , yi agbaŋfa sɔ ; ɔwa kɔnɔ ɔwe te ba agbathɔ , ta ɔ thila aruma rɔŋ , kȧmȧ ɔ wai ŋin .
42022037	kotȧy-e i kanɛ nu kəpa , ȧte ȧtȧ a gbal-e , a ba kəlasər ti ro rɔmi kəpa , Ɔwa , a kuluŋ kɔ yi aŋfəm aləs ; kotȧy-e ȧte a po pa ta ȧtȧ mi-e , tə ba kəgbenthis .
42022038	kaŋ pa , Pa , kəla , ɛgbathɔ yɛrəŋ ɛ yi nɔ . Kɔ pa , Ɔwa ɔbeki .
42022039	kɔ wur , ɔ kɔnɛ ka kateŋ ka Ɔlif mɔ mɔ sa yɔ , ka aŋkarande ŋɔŋ aŋ paya kɔ .
42022040	Ɔwa ma ɔ bek ka ɔdɛr-e , ɔ pa ro rɔŋaŋ , Ramnɛ kȧmȧ nə te wɔŋ rə tȧy təgbɔns .
42022041	kɔ bɔlȧnɛ ŋa mɔlɔ ma kəlɔm ȧsar , ɔ sɔ təwu , ɔ ramnɛ ,
42022042	ɔ pa , Pa , bepi mə selɔ-e , tɔŋa ampɔthi aŋe ro mi , kɛrɛ ta pə te yi mȧselɔ ma mi , kɛrɛ ama mu mə yɔnɛ .
42022043	Ɔwa wurɔ kəwur ro riyana ɔ der ro rɔŋɔŋ , ɔ bȧkəs kɔ mədɛr .
42022044	Ɔwa ma ɔ yi ka anakasi abana-e ɔ ramnɛ thuŋ , ɔwa mȧranɛ mɔŋ mə path mɔ ɛbȧlək ya mȧtir mə fumpɔ ro thɔf .
42022045	Ma ɔ yokanɛ ka karamnɛ kɔŋ-e , ɔ kɔ ka aŋkarande ŋɔŋ , kɔ bəp ŋa aŋ dirȧ ta ɔnɔsinɛ .
42022046	kɔ pa ro ŋaŋ , kɔyɛŋ nə dirȧ-e ? Yokanɛ nu nə ramnɛ kȧmȧ nə te wɔŋ rə tȧy ta məgbɔns .
42022047	Mɔ mɔ fɔf ras-e , kəla , runiya rə der , ɔwa , ɔwe a bont Yudasȧŋ , ukin ka aŋtɔfɔt ŋarəŋ ɔ təmȧ ŋa kədi , kɔ fatər Yisɔsȧŋ tə kəmuməl kɔ .
42022048	Kɛrɛ Yisɔsȧŋ ɔ pa ro ŋɔŋ , Yudas , mə sɔnd ɔWan ka wuni yi kəmuməl-i ?
42022049	Ma aŋkarande ŋɔŋ aŋ nənk ȧte mə yɔnɛ-e , aŋ pa ro ŋɔŋ , Pa , sə tapa aŋgbathɔ-i ?
42022050	Ka ukin ka ŋaŋ ɔ tap ȧŋbɔy ŋa ɔfode ubana , kɔ gbək aŋləns ŋɔŋ ȧdiyɔ .
42022051	Ka Yisɔsȧŋ ɔ pa , Ɔbeki thɔŋ . Kɔ gboŋ aŋləns ŋɔŋ , ɔ yenkəs kɔ .
42022052	Ka Yisɔsȧŋ ɔ pa ka aŋkərbomp ta aŋfode yi aŋkaptin ka ȧŋseth ŋa Kuru , yi aŋbȧki aŋa der ro ŋɔŋ , Nə der mɔ nə re tȧŋ ukei , yi ɛgbathɔ yi təgbeŋgbeŋ-i ?
42022053	Ma i yi ro rɔnu ȧrey o rei ka ȧŋseth ŋa Kuru-e , nə thanthi hɛ mȧta ma nu tə kəwop mi . Kɛrɛ ȧŋlɔkɔ a nu ŋi aŋe yi aŋfɔsɔ ŋa ȧŋsum .
42022054	kaŋ wop kɔ , aŋ kera kɔ ka ȧŋseth ŋa ɔfode ubana , kɛrɛ Pitaŋ ɔ tȧŋ kɔ ɔbɔli poŋ .
42022055	Ɔwa maŋ po tɔlər nȧnt rokaŋ ratɔŋ-e , ŋa bɛ aŋ yirȧ ri , ɔwa Pita ɔ yirȧ kətɔŋ ka ŋaŋ .
42022056	Ka ȧbɔy ubɛra ulɔm ɔ nənk kɔ mɔ mɔ yirȧ ka anant rayɛr , ɔ kəli kɔ təŋ , kɔ pa , Ɔlaŋgba ɔwe sɔ ɔ la yi yi kɔnɔ .
42022057	Pitaŋ ɔ pɛnsa ɔ pa , Wath bɛra i tɛ hɛ kɔ .
42022058	Ɔwa pə won hɛ ulɔm ɔ kȧl nənk kɔ , ɔ pa , Munɔ sɔ mə yi ukin ka ŋaŋ . Pitaŋ ɔ pa , Wan , min thahɔ .
42022059	Kədarəŋ kati pə təp gbo won ɔthan-e , ulɔm ɔ bȧksər ti , ɔ pa , Ka təteŋ ɔlaŋgba ɔwe sɔ ɔ la yi yi kɔnɔ , kotȧy-e uKalili wɔŋ .
42022060	Ɔwa Pitaŋ ɔ pa , Mbɔ , i tɛ hɛ ȧte mə pa . Ka ɔlɛmp wati mɔ mɔ fɔf-e , katəpi ɔ tam .
42022061	Ka ɔMarki ɔ fəlɛ , ɔ kəli Pitaŋ . Ɔwa Pita ɔ kala ȧmerȧ ka ȧrim ra ɔMarki ma ɔ pa ro rɔŋɔŋ , Yeŋka katəpi ɔ tam thonɔŋ mə tə pɛnsa mi məsas .
42022062	kɔ wur , ɔ bok ɔbaŋ .
42022063	Ka aŋlaŋgba aŋa wop Yisɔsȧŋ aŋ sel kɔ , ɔwa aŋ gbantha kɔ .
42022064	Ɔwa maŋ po gbəpər ɛfɔr yɔŋ-e , aŋ gbantha kɔ ro der , aŋ pa , Tɔri su ba , kanɛ gbantha mu-e ?
42022065	Ɔwa tȧy təgbȧthi təlɔm tə aŋ fɔf ta atɔŋ tə kəsambos kɔ .
42022066	Ɔwa ma pə sɔk-e , aŋgbanɛ ŋa aŋbȧki ŋa aŋfəm aŋ thoŋklanɛ rɔkin , aŋfode abana-o yi aŋkarmɔkɔ , ka aŋ kera kɔ ka aŋnəŋkanɛ ŋaŋ , aŋ pa ,
42022067	Bepi munɔ mə yi ɔKraist-e , kanɛ su . Kɛrɛ kɔnɔ ɔ pa ro ŋaŋ , Bepi i kanɛ nu-e nə lanɛ hɛ .
42022068	Ɔwa bepi i yif nu-e , nə selɔ hɛ tə kəgbakia mi .
42022069	Kɛrɛ kətəp ka ȧŋlɔkɔ aŋe ɔWan ka wuni ɔ tə yirȧ ka kȧta kədiɔ ka aŋfɔsɔ ŋa Kuru .
42022070	Ka ŋa bɛ aŋ pa , Mə yi hɔ ɔWan ka Kuru-i ? kɔ pa ro rɔŋaŋ , Pə yi mɔ mə nə pa-e , minɛŋ .
42022071	kaŋ pa , Ko məseri məlɔm sɔ mə sə yema-e ? Ȧtesoma-e saŋ sə po təl ka kȧsəŋ kɔŋ gbeŋ .
42023001	Ȧruniya bɛ rə yokanɛ , rə kera kɔ ka Paylet .
42023002	kaŋ təp kəgbanthir kɔ , aŋ pa , Sə bəp ɔwuni ɔwe ɔ yɛthəs ȧŋbona a su , ɔwa ɔ bɛnt aŋfəm tə kəsɔŋ ɛfȧk ka Sisar , kɔ pa kɔn kɔnɔnɛ ɔ yi ɔKrayst ɔbȧy .
42023003	Ka Paylet ɔ yif kɔ , ɔ pa , Munɔ yi ɔbȧy ka aŋYuda-i ? kɔ wosȧnɛ kɔ ɔ pa , Mə po thɔ pa ti .
42023004	Paylet ɔ pa ka aŋfode abana yi ka aŋfəm , I fir hɛ athɛkɛ ka ɔlaŋgba ɔwe .
42023005	Kɛrɛ aŋ bȧsər gbanthir kɔ aŋ pa , Ɔ thayos aŋfəm mɔ mɔ thəksa ro Yudia bɛ , kətəp ro Kalili haŋ ka ɔdɛr ɔwe .
42023006	Ma Paylet ɔ təl ȧte-e , ɔ yif bepi ɔlaŋgba ɔ yi uKalili .
42023007	Ɔwa ma ɔ tȧrȧ kəpa ɔ yi ka aŋfɔsɔ ŋa Hɛrɔdȧŋ , ɔ somra kɔ ka Hɛrɔd , pəkasifɛ ɔ yi ro Yerusalɛm ka ȧŋlɔkɔ ŋati .
42023008	Ɔwa ma Hɛrɔd ɔ nənk Yisɔsȧŋ , pə bɔnɛ kɔ ɔthasər , kotȧy-e ɔwoni thɔŋ ɔ fela tə kənəŋk kɔ , pəkasifɛ ɔ po təl tȧy təgbȧthi ta atɔŋ . Ɔwa ɔ yema naŋ tə kənəŋk kɔ ɔ yɔ tȧy təkabanɛ .
42023009	kɔ yifəth kɔ ɛpa ɛgbathi , kɛrɛ ɔ lasianɛ hɛ kɔ .
42023010	Aŋfode abana yi aŋkarmɔkɔ aŋ təmȧ , aŋ gbanthir kɔ yi kagbəli ka ŋaŋ bɛ .
42023011	Ka Hɛrɔd yi aŋtim ŋɔŋ aŋ sai kɔ , aŋ sel kɔ , ka aŋ wɔns kɔ ruma rəkabanɛ , kaŋ kala kɔ ka Paylet .
42023012	Ɔwa ka ȧŋrey ŋati gbeŋ Paylet yi Hɛrɔdȧŋ aŋ manɛ , ȧtesoma-e məputhanɛ mə sa yi kətɔŋ ka ŋaŋ .
42023013	Ka Paylet ɔ thoŋkla aŋfode abana , yi aŋgbəka , yi aŋfəm dɛr rɔkin ,
42023014	kɔ pa ro ŋaŋ , Nə po kȧrȧ mi ɔlaŋgba ɔwe mɔ wuni ɔwe yɛthəs aŋfəm ; ɔwa kəla , ma i gbɛŋgbɛŋ kɔ rodi ka nu-e , i fir hɛ ro rɔŋɔŋ mȧtȧy məwunɔŋ ama nə gbanthir kɔ .
42023015	Hali ras Hɛrɔdȧŋ , ȧtesoma-e ɔ kȧl somra su kɔ . Ɔwa kəla , ɔ yɔ hɛ tȧy ȧtȧ mə bek tə kəsɔthɔ rəfi .
42023016	Tiyȧŋ i ti sap kɔ , ɔwa i ti ter kɔ .
42023017	( kotȧy-e ɔ ba tə kətera ŋa ukin ka amet . )
42023018	Kɛrɛ ŋa bɛ aŋ sɔŋkɔ yawin-əŋ , aŋ pa , Tɔŋa ɔlaŋgba ɔwe , ɔwa tera su Barabasȧŋ ,
42023019	( ɔwe a bot ka ȧŋseth ŋa tərəŋka ta kafak atotok ka kȧpet , dɛ yi ta kadif wuni kəsias ) .
42023020	Ɔwa Paylet ɔ fɔfȧnɛ ŋa sɔ pəkasifɛ ɔ fela tə kəter Yisɔsȧŋ .
42023021	Kɛrɛ aŋ bȧr sɔŋkɔ aŋ pa , Tȧŋ tȧŋ kɔ ka akənt kəpəŋkinɛ .
42023022	kɔ pa ro rɔŋaŋ ȧŋlɔkɔ aŋa bekȧ məsas , kɔyɛŋ , ko mələs ɔlaŋgba ɔwe mɔ yɔ-e ? I fir hɛ akolo abeki dif kɔ ; tiyȧŋ i ti sap kɔ , ɔwa i ti ter kɔ .
42023023	Kɛrɛ aŋ kat kənapi yi sim təbɔli rəkɔm aŋ yif kȧmȧ a tȧŋ kɔ ka akənt kəpəŋkinɛ . Ɔwa tapa taŋ tə wopnɛ .
42023024	Ka Paylet ɔ yamari kȧmȧ aŋ yɔ mɔ mə aŋ yema .
42023025	kɔ ter kɔnɔ ɔwe a bot ka ȧŋseth ŋa tərəŋka salata kafak atotok yi kadif wuni kəsias , ɔwe aŋ yema ; kɛrɛ ɔ lȧnki Yisɔs ka mayema maŋ .
42023026	Ɔwa maŋ wurɔ kɔ-e , aŋ wop wuni , Saymɔnȧŋ ka ro Sirini , ɔ bɔ wur ro gbaŋ , kaŋ deŋ kɔ akənt kəpəŋkinɛ kȧmȧ ɔ gbanɛ ki rodarəŋ ka Yisɔs .
42023027	Ɔwa , runiya rəbana rə tȧŋ kɔ yi aŋfəm abom aŋa bok ta atɔŋ .
42023028	Kɛrɛ Yisɔsȧŋ ɔ fəlɛ ro ŋaŋ , ɔ pa , Awuth abɛra ŋa Yerusalɛm , te nu bok ta ȧtȧ mi , bok nu ta ȧtȧ nu yi aŋwuth a nu .
42023029	kotȧy-e mȧrey mə tə der ma a tə pa-e , Aŋkoŋfereŋ aŋ yi aruba , yi ator ȧtȧ te kom , yi ȧmȧsȧ ȧme te mȧsər awuth .
42023030	Ȧŋlɔkɔ ŋati aŋ tə təp kəpa ka tȧteŋ təbana , Fumpər su ; yi ka tȧteŋ təlɔl , Gbəpsər su .
42023031	Ȧtesoma-e bepi aŋ yɔ mȧtȧy ame ka aŋənt akəli-e , to mə pə yi ka aŋənt awosi-e ?
42023032	Aŋ ba sɔ afəm aləs ŋarəŋ aŋa a kera tə kədif yi kɔnɔ .
42023033	Ɔwa maŋ bek ka ɔdɛr ro a bont aŋgbɛŋkət-e , rə a tȧŋ kɔ ka akənt kəpəŋkinɛ , ɔwa aŋfəm aləs ŋarəŋ , ukin ka kȧdiyɔ , ɔlɔm ka kȧmɛrɔ .
42023034	Ka Yisɔsȧŋ ɔ pa , ƆKas kȧmi , tera ŋa ȧtesoma-e aŋ tɛ hɛ ȧte mə aŋ yɔ . Kaŋ fak məthəŋ ta ȧsuma tɔŋ .
42023035	Aŋfəm aŋ təmȧ aŋ tə kəli . Ɔwa aŋgbəka sɔ aŋ sel kɔ , aŋ pa , Ɔ kisis afəm alɔm ; ta ɔ kisisnɛ bepi kɔnɔ yi ɔKrayst ka Kuru-e , ɔthith kɔŋ .
42023036	Antim sɔ aŋ sel kɔ ; maŋ der ro ŋɔŋ aŋ yema sɔŋ kɔ afinika ,
42023037	aŋ pa , Bepi mə yi ɔbȧy kaŋ Yuda-e , kisisnɛ .
42023038	Ɔwa a gbak məgbal rokɔm kɔŋ kəpa , ƆWE Ɔ YI ƆBȦY KA AŊYUDA .
42023039	Ɔwa ukin ka aŋləs ŋarəŋ aŋa a gbak ɔ nal kɔ , ɔ pa , Bepi mə yi ɔKraist-e , kisisnɛ dɛ yi saŋ sɔ .
42023040	Kɛrɛ ɔlɔm ɔ ŋal kɔ , ɔ pa , Mə nesa hɛ Kuru-i , ma mə nənk kəpa mə yi ka mathɛkɛ mati gbeŋ-i ?
42023041	Ɔwa pə yi ɔlompi tə kəthalər su ȧtesoma-e saŋ sə sɔthɔ ȧŋrȧm ŋa mȧyɔs ma su , kɛrɛ ɔlaŋgba ɔwe ɔ yɔ hɛ tȧy o tȧy tələs .
42023042	kɔ pa , Yisɔs , Nanɛ mi ma mə bek ka rȧbȧy ra mu .
42023043	kɔ pa ro ŋɔŋ , Tɛntɛnɛ i kanɛ mu , thonɔŋ mə tə yi yi minɛŋ ka ɔdɛr ɔthɔfəl wa Kuru .
42023044	Ɔwa pə yi mɔlɔ ma kagbat tamthərukin ka aŋgbeleŋ , ka asum abana aŋ thor ka ȧŋthɔf bɛ haŋ ka ȧŋlɔkɔ ŋa kagbat tȧmthərɛŋanlɛ ka aŋgbeleŋ .
42023045	Aret rə biyȧ , ka ȧŋkunkla ŋa ȧŋseth ŋa Kuru aŋ gbaya ratɔŋ .
42023046	Ka Yisɔsȧŋ ɔ sel ɛrɔŋ yi rim rəbɔli rəkɔm , ɔ pa , Kas ka mi-e , ka mȧta ma mu i lȧnki aŋesəm a mi . Ma ɔ po pa ȧte-e , ɔ ternɛ .
42023047	Ɔwa ma ɔkaptin ɔ nənk ȧte po yɔnɛ-e , ɔ thɔkəs Kuru , ɔ pa , Tɛntɛnɛ ɔwe-e , wuni lompi wɔŋ .
42023048	Ka ȧsuniya bɛ ȧtȧ thoŋklanɛ tə kənəŋk ȧte-e ma aŋ nənk mȧtȧy ama po yɔnɛ-ɛ , aŋ kȧlanɛ yi kətuŋ ɛkəpət yaŋ .
42023049	Aŋyathki ŋɔŋ bɛ yi aŋfəm abom aŋa tȧŋ kɔ kəwur ro Kalili , aŋ təmȧ ɔbɔli poŋ , aŋ kəli mȧtȧy ame .
42023050	Ɔwa kəla , ulaŋgba a bont Yosɛf-əŋ , ukin ka aŋgbonli , wuni finɔ wɔŋ , ɔwa ulompi ,
42023051	( kɔnɔŋ ɔ kasa hɛ ka ȧŋpa yi mayɔ maŋȧŋ ) , wuni ka ro Arimathia , kəpet ka ro Yuda , ɔwe mə kar rȧbȧy ra Kuru .
42023052	Ɔthem ɔwe ɔ kɔnɛ ka Payletȧŋ , ɔ thola kabel ka Yisɔs .
42023053	kɔ thora kɔ , ɔ rapər kɔ rə kotha kəfera , ɔ bot kɔ rə apali aŋa a lol rə ȧsar ro a te tha la bot wuni .
42023054	Ka pə yi ȧŋrey ŋa kabɛnɛnɛ , ɔwa aŋsabath aŋ fat .
42023055	Aŋfəm abom aŋa paya kɔ kəwur ro Kalili-e , aŋ tȧŋ rodarəŋ , aŋ kəli ȧŋpali , yi to a bot kabel kɔŋ .
42023056	kaŋ kȧlanɛ , aŋ bɛnɛnɛ ɛyɛt ɛfɔlfɔl yi mȧro məsopa . Ɔwa ka aŋsabath-e aŋ fothanɛ mɔ mə aŋyamari aŋ pa .
42024001	Ɔwa ka ȧŋrey ȧtɔtɔkɔ ŋa ȧŋyik , ma pə yema sɔk-e , aŋfəm abom aŋ der ka ȧŋpȧli , aŋ kȧrȧ ɛyɛt ɛfɔlfɔl ɛyɛ aŋ po bɛnɛnɛ .
42024002	kaŋ bəp a po bənkli aŋsar kəwur ka ȧŋpȧli .
42024003	Maŋ wɔŋ ri-e , aŋ bəp hɛ kabel ka ɔMarki Yisɔs .
42024004	Ka pə re yi-e , ma pə sɔkanɛ ŋa ta ti-e , kəla afəm aruni ŋarəŋ aŋ təmȧ rayɛr ka ŋaŋ rə suma təgbɛntha .
42024005	Ɔwa ma rənes rə wop ŋa-e aŋ saŋ aser taŋ ro thɔf , aŋ pa ro ŋaŋ , To som mə nə thɛns ɔkəli kətɔŋ ka aŋfi-e ?
42024006	Ɔ yi hɛ nɔ , ɔ po yokanɛ . Kala nu ɛmerȧ ta ȧte ɔ kanɛ nu ma ɔ yi ras ro Kalili ,
42024007	kəpa a ba kəlaŋkli ɔWan ka wuni ka mȧta ma aŋfəm aləs , a tə tȧŋ kɔ ka akənt kəpəŋkinɛ , ɔwa ɔ tə kȧl yokanɛ ka ȧŋrey aŋa bekȧ məsas .
42024008	kaŋ kala ɛmerȧ ka ȧsim tɔŋ ,
42024009	ɔwa aŋ kȧlanɛ kəwur ka ȧŋpȧli , aŋ kanɛ mȧtȧy ame bɛ ka aŋkarande tɔfɔt ukin yi ka aŋlɔm bɛ .
42024010	Ɔwa aŋ yi Meri ɔwe ro Makdala , Yoana , yi Meri ɔkara ka Yeməs ; ŋaŋ yi aŋfəm abom alɔm aŋ kanɛ mȧtȧy ame ka aŋsom .
42024011	Ɔwa aŋ nənk ȧsim ȧte mɔ məgbati ; aŋ lanɛ hɛ ti .
42024012	Ka Pita ɔ yokanɛ , ɔ gbukɛ , ɔ bȧlər ȧŋpȧli . Kɔ sanɛ ɔ kəli rokor , ɔ nənk atotha təfera tə fənthȧ thɔkɔ , kɔ kȧlanɛ , ɔ kabanɛ ta ȧte po yɔnɛ .
42024013	Ɔwa kəla , ka ȧŋrey ŋati gbeŋ afəm ŋarəŋ aŋ bɔ kɔ rə kəgbɔm a bont ki Emeus , kə yi ɛmail tȧmthədɛrəŋ kəwur ro Yerusalɛm .
42024014	Aŋ fɔfȧnɛ ta mȧtȧy ame ama po yɔnɛ .
42024015	Ka pə re yi , mɔ mə aŋ fɔfȧnɛ-e , ɔwa aŋ yifəthanɛ-e , Yisɔsȧŋ , kɔn kɔnɔnɛ ɔ fat ŋa .
42024016	Kɛrɛ a wop ɛfɔr yaŋ kȧmȧ aŋ te tȧrȧ kɔ .
42024017	kɔ pa ro ŋɔŋ , Ko məfɔf maŋ ama nə ba ukin yi ulɔm mɔ mə nə kɔth-e ? kaŋ təmȧ son , aŋ kəli ɔnɔsinɛ .
42024018	Ka ukin ka ŋaŋ ɔwe a bont Kleopasȧŋ , ɔ lasia kɔ , ɔ pa , Mun utik ro Yerusalɛm-i ? Mə tɛ hɛ ȧte po yɔnɛ ri ka mȧrey ame-i ?
42024019	Ɔ pa ro ŋaŋ , Ko tai-e ? kaŋ pa ro ŋɔŋ , Mȧtȧy salata Yisɔs ɔwe ro Nasarɛth , ɔwe la yi unabi uba afɔsɔ ka məyɔs yi təfɔf rodi ka Kuru yi ka aŋfəm bɛ :
42024020	Ɔwa aŋfode abana yi aŋgbəka a su aŋ lȧnki kɔ kȧmȧ a dif kɔ , ɔwa a po tȧŋ kɔ ka akənt kəpəŋkinɛ .
42024021	Kɛrɛ saŋ sə gbak ȧmerȧ naŋ kəpa kɔnɔ yi ɔwe mə bani Isrɛl , ɔwa ma pə thas ri-e , aŋe ŋə yi ȧŋrey aŋa bekȧ məsas kȧbi ma mȧtȧy ame mə po yɔnɛ .
42024022	Ma pə kȧl thas ri-e , afəm abom alɔm ka aŋniŋki a su aŋ yɔ su sə kabanɛ . Maŋ bɔra kɔnɛ ka ȧŋpȧli-e ,
42024023	maŋ te nənk kabel kɔŋ-e , aŋ der , aŋ pa aŋ po nənk amaleka rə mənəŋk aŋa pa ɔ yi ukəli .
42024024	Ɔwa aŋfəm a su alɔm aŋ kɔnɛ ka ȧŋpȧli , kaŋ bəp ti mɔ mə aŋfəm abom aŋ pa , kɛrɛ aŋ nənk hɛ kɔ .
42024025	Ka Yisɔs ɔ pa ro rɔŋaŋ , O naŋ apənk , nə ba ɛmerȧ ɛlel tə kəlanɛ bɛ ȧte aŋnabi aŋ po pa .
42024026	ƆKrayst ɔ mar hɛ tə kənakasi mȧtȧy ame dɛ yi tə kəwɔŋ ka aŋyiki ŋɔŋ-i ?
42024027	Ɔwa , kətəp ka Mosis yi aŋnabi bɛ , ɔ sɔkəs ɛmerȧ yaŋ ka mȧgbal bɛ ama a gbal ta atɔŋ .
42024028	Maŋ fatər ka aŋgbɔm ro mə aŋ kɔ-e , Yisɔs ɔ yɔ mɔ ɔ yema thas rodi
42024029	kɛrɛ aŋ thɔnthɔ kɔ , aŋ pa , Yirȧ ras ro rɔsu , ȧtesoma-e ȧŋsum aŋ yema wɔŋ , ɔwa ȧŋrey aŋ bora kəpoŋ . Kɔ wɔŋ tə kəyianɛ yi ŋaŋ .
42024030	Ka pə re yi ma ɔ yirȧ yi ŋaŋ tə kədi-e , ɔ gbasi kəbo , ɔ ruba ki , ɔ sim ki , kɔ yerəs ŋa .
42024031	Ka a kanthi ɛfɔr yaŋ , kaŋ tȧrȧ kɔ ; kɛrɛ ɔ dinɛ ŋa .
42024032	kaŋ pa ukin ka ɔlɔm , Tabuth ta su tə mara hɛ rokor kȧsu ma ɔ bɔ fɔfȧnɛ su ro roŋ-i , ɔwa ma ɔ tɔri su mȧgbal-i ?
42024033	Ka ɔlɛmp wati aŋ yokanɛ aŋ kȧlanɛ ro Yerusalɛm , kaŋ bəp aŋsom tɔfɔt ukin yi aŋkos ŋaŋ dɛr rɔkin ,
42024034	kaŋ pa , ƆMariki ɔ po yokanɛ tɛntɛnɛ , ɔ po tɔrinɛ ka Saymɔn .
42024035	kaŋ kanɛ ŋa mȧtȧy ama yɔnɛ ro roŋ , ɔwa to aŋ peski kɔ-e ka kasiməth kabo .
42024036	Ɔwa mɔ mə aŋ fɔf mȧtȧy ame-e , Yisɔsȧŋ kɔn kɔnɔnɛ ɔ təmȧ kətɔŋ ka ŋaŋ , kɔ pa ro rɔŋaŋ , Ta məthɔfəl mə yi ro rɔnu .
42024037	Kɛrɛ aŋ nesa yi rənes rəbana , aŋ nanɛ kəpa aŋ nənk amɔmpila .
42024038	kɔ pa ro ŋaŋ , kɔyɛŋ mə nə sɔmpanɛ-e ? To som ɛsikɛ ɛ der ka ɛmerȧ ɛ nu-e ?
42024039	Kəli mȧta ma mi yi ȧtȧtək ta mi kȧmȧ mə tȧrȧ ti minɛŋ ! Gboŋ mi nu , ɔwa kəli mi nu , ȧtesoma-e amɔmpila aŋ ba hɛ adɛr yi təbȧnth mɔ mə nə nənk minɛ i ba .
42024040	Ma ɔ po pa ȧte-e , ɔ tori ŋa mȧta mɔŋ yi ȧtȧtək tɔŋ .
42024041	Ɔwa maŋ kabanɛ , aŋ gbəli hɛ lanɛ ras hali təsalata mȧbɔnɛ , ɔ yif ŋa , Nə ba hɛ nɔ da rədi-i ?
42024042	kaŋ sɔŋ kɔ kəlop kəthɔyis .
42024043	kɔ gbasi kɔ ɔ di kɔ rodi ka ŋaŋ .
42024044	kɔ pa ro rɔŋaŋ , Ȧsim ta mi ti ȧte , ȧte i la kanɛ nu ka ȧŋlɔkɔ aŋa i yi ras yi naŋȧŋ kəpa mȧtȧy bɛ mə ba tə kəlasər ama a gbal ta ȧtȧ mi ka aŋthɔ ŋa Mosis , yi ka aŋnabi , yi ka ȧŋSams .
42024045	kɔ kanthi ɛmerȧ yaŋ kȧmȧ mȧgbal mə sɔk ŋa .
42024046	Ɔwa ɔ pa ro ŋaŋ , Ya a po gbal kəpa ɔKrayst ɔ yi tə kənakasi dɛ yi tə kəkal yokanɛ ka rəfi ka ȧŋrey aŋa bekȧ məsas ,
42024047	kȧmȧ a taməs kathupi yi katerɔ ka ɛhakɛ ka ȧŋes ŋɔŋ ka tȧbona bɛ , kətəp ro Yerusalɛm .
42024048	Naŋ nə yi məseri ta mȧtȧy ame .
42024049	Ɔwa kəla , i som ro rɔnu aŋlahiri ŋa ɔKas kȧmi , kɛrɛ te nu bɔnɛ ro pet haŋ a lonsər nu afɔsɔ kəwur rokɔm .
42024050	Ɔwa Yisɔsȧŋ ɔ kera ŋa haŋ aŋ lomanɛ ro Bɛthani , kɔ ŋata mȧta mɔŋ , ɔ ruba ŋa .
42024051	Ka pə re yi-e , ma ɔ yi ka karuba ŋa-e , ɔ tey ŋa , a ŋata kɔ rokɔm ro riyana .
42024052	kaŋ bȧtho kɔ , ɔwa aŋ kȧlanɛ ro Yerusalɛm yi məbɔnɛ məbana .
42024053	Ɔwa aŋ yi ka ȧŋseth ŋa Kuru alɔkɔ o lɔkɔ , aŋ thɔkəs Kuru Məsaba .
43001001	Ka ɔtəpɛr Ȧrim rə yi , ɔwa Ȧrim rə yi rɛ Kuru , ɔwa Ȧrim rə yi Kuru .
43001002	Rə yi yi Kuru ka ɔtəpɛr .
43001003	Kɔnɔ bɛmpa ɛyɛt bɛ ; ɔwa rəka o rəka rə yi hɛ ara a bɛmpa thambe kɔnɔ bɛmpa ri .
43001004	Aŋesəm aŋ yi ro ŋɔŋ : ɔwa aŋesəm aŋ yi ȧŋmothȧ ŋa afəm .
43001005	Ɔwa ȧŋmothȧ aŋ gbɛntha ka ȧŋsum : kɛrɛ ȧŋsum aŋ wop hɛ ŋi .
43001006	Wuni ɔ der , ɔwe Kuru ɔ som , ȧŋes ŋɔŋ ŋa yi Yɔn .
43001007	Ɔwe ɔ der ta məseri , tə kəseri ta ȧŋmothȧ , kȧmȧ afəm bɛ aŋ lanɛ salata kagbaki kɔŋ .
43001008	Kɔnɔŋ ɔ yi hɛ ȧŋmothȧ , ɔ der gbo kȧmȧ ɔ sɔŋ məseri ta ȧŋmothȧ .
43001009	ȧŋmothȧ ȧtəteŋ aŋ yi , aŋa mothər wuni o wuni , ɔwe mə wɔŋ ka ȧdȧru .
43001010	Ɔ yi ka ȧdȧru , ɔwa kɔnɔ bɛmpa ȧdȧru , kɛrɛ ȧdȧru rə tɛ hɛ kɔ .
43001011	Ɔ der ka aŋɔŋ , kɛrɛ aŋfəm ŋɔŋ aŋ malanɛ hɛ kɔ .
43001012	Kɛrɛ ŋa bɛ aŋa malanɛ kɔ-e , ɔ sɔŋ ŋa mamari tə kəsəkɛ awuth ŋa Kuru , hali ŋaŋ aŋa lanɛ ka ȧŋes ŋɔŋ :
43001013	aŋa a kom , pə yi hɛ ka mətir , thalɔm ka mȧselɔ ma madɛr , thalɔm ka mȧselɔ ma wuni , kɛrɛ ka mȧselɔ ma Kuru .
43001014	Ka Ȧrim rə səkɛ wuni , kɔ yirȧ kətɔŋ kȧsu , ɔwa sə kəli aŋyiki ŋɔŋ , aŋ yi mɔ aŋyiki ŋa ɔWan son ka ɔKas , ɔ la aboŋa yi tȧteŋ .
43001015	Yɔnȧŋ ɔ gbaki ta atɔŋ , ɔ fɔf ɔbɔli rəkɔm , ɔ pa , Kɔnɔŋ ɔwe ta ɔwe i pa , Kɔnɔ ɔwe mə der kədarəŋ ka mi-e ɔ təmȧ mi kədi : kotȧy-e kɔnɔ yi mi rodi .
43001016	kotȧy-e ka kalasər kɔŋ saŋ bɛ sə po sɔthɔ , ɔwa aboŋa rokɔm ka aboŋa .
43001017	Ȧtesoma-e Mosisȧŋ kɔnɔ sɔŋ ȧŋthɔ ; kɛrɛ ȧŋboŋa yi tȧteŋ ɛ der ka kȧta ka Yisɔs Krayst .
43001018	Wuni kəpet ɔ tha nənk hɛ Kuru hali ; ɔWan gbo son , ɔwe yi ka aŋkəpət ŋa ɔKas , kɔnɔ ɔ po ŋaibi kɔ .
43001019	Ɔwa maseri ma Yɔn mi ame ; ma aŋYuda aŋ som aŋfode yi aŋLibayt kəwur ro Yerusalɛm tə kəyif kɔ , Mun kanɛ-e ?
43001020	kɔ gbithanɛ , ɔ pɛnsa hɛ ; ɔ gbaki kəpa , Min tha yi ɔKrayst .
43001021	kaŋ yif kɔ , Mun kanɛ mən-e ? Munɔ yi Elaya-i ? kɔ pa , Min thahɔ . Munɔ yi ɔnabi-i ? kɔ pa , Ade .
43001022	Tiyȧŋ aŋ pa ro ŋɔŋ , Mun kanɛ thɔŋ-e ? kȧmȧ sə gbəli gbaki ŋa aŋa som su-e . To mə pa ta mun munɔnɛ-e ?
43001023	Ɔ pa , Minɛ yi ȧrim ra wuni ara gbelegbele ro wula , Lompəs nu aroŋ ra ɔMarki , mɔ mə Isaya ɔnȧbi ɔ po pa .
43001024	Aŋa a po som aŋ wur ka aŋFarisi ,
43001025	kaŋ yif kɔ , aŋ pa , To som tɛn mə baftays-e , bepi mə yi hɛ ɔKraist-e , thalɔm Ilayaŋ , thalɔm ɔnabi-e ?
43001026	Yɔnȧŋ ɔ wosȧnɛ ŋa , ɔ pa , Minɛŋ , i baftays yi mȧnt , kɛrɛ ukin ɔ təmȧ kətɔŋ ka nu ɔwe nə te tȧrȧ ,
43001027	kɔnɔ mə der kədarəŋ kȧmi , rabeŋa ra aŋkɔftha ŋɔŋ i bek hɛ tə kəsəli ri .
43001028	Mȧtȧy ame mə yɔnɛ ro Bɛthani ro Yɔrdan mɔri , ro Yɔnȧŋ ɔ baftays .
43001029	Ka ȧŋrey alɔm-e , Yɔnȧŋ ɔ nənk Yisɔsȧŋ ɔ der ro ŋɔŋ , ɔ pa , Kəli kaLɔmɛ kəfɛth ka Kuru ɔwe mə sara aŋhakɛ ŋa ȧdȧru !
43001030	Kɔnɔ ɔwe ta ɔwe i pa , Kədarəŋ kȧmi wuni ɔ tə der ɔwe mə təmȧ mi kədi ; kotȧy-e kɔnɔ yi mi rodi .
43001031	Ɔwa i tɛ hɛ kɔ : kɛrɛ kȧmȧ ɔ wur gbafəth ka aŋIsrɛl tiyȧŋ minɛŋ i der tə kəbaptays yi mȧntȧŋ .
43001032	Ɔwa Yɔnȧŋ ɔ sɔŋ məseri , ɔ pa , I po nənk ɔYina ɔ thor kəwur ka ȧkuru mɔ kəpərəm ; kɔ yirər kɔ rokɔm .
43001033	Ka minɛŋ i tɛ hɛ kɔ : kɛrɛ kɔnɔ ɔwe som mi tə kəbaptais yi mȧnt-e , ɔ pa ro mi , Ka ɔwe mȧ mə nənk ɔYina ɔ thor , ɔwa ɔ yirər kɔ rokɔm-e , kɔnɔ yi ɔwe mə baftays yi ɔYina məsəm .
43001034	Ɔwa i po nənk , ɔwa i po seri ti kəpa ɔwe ɔ yi ɔWan ka Kuru .
43001035	Ka ȧŋrey alɔm-e , Yɔnȧŋ ɔ təmȧ yi aŋkarande ŋɔŋ ŋarəŋ :
43001036	ɔ kəli Yisɔsȧŋ mɔ mɔ kɔth-e , ɔ pa , Kəli kaLɔmɛ kəfɛth ka Kuru !
43001037	Ɔwa aŋkarande ŋarəŋ aŋ təl ma ɔ fɔf , kaŋ tȧŋ Yisɔsȧŋ .
43001038	Ka Yisɔs ɔ fəlɛ , ɔ nənk aŋ tȧŋ kɔ-e , kɔ pa ro ŋaŋ , Ko mə nə thɛns-e ? kaŋ pa ro ŋɔŋ , Rabi , aŋa a tepa kəpa , Karmɔkɔ , reke mə yira-e ?
43001039	kɔ pa ro ŋaŋ , Der nu , nə tə nənk . Kaŋ kɔ , aŋ nənk ro ɔ yirȧ , kaŋ yianɛ ro ŋɔŋ ka ȧŋrey ŋati : kotȧy-e ȧŋlɔkɔ ŋa aŋgbeleŋ kagbat tɔfɔt ŋiəŋ .
43001040	Ukin ka aŋarəŋ aŋa təlȧ ma Yɔn ɔ fɔf-e , aŋa tȧŋ Yisɔsȧŋ , kɔnɔ yi Andru , ɔwɔnt ka Saymɔn Pita .
43001041	Ɔ mɔtha bəp ɔwɔnt kɔŋ Saymɔn , kɔ pa ro ŋɔŋ , Sə po fir ɔMɛsaya ( aŋa a tepa Krayst ) .
43001042	Ɔ kera kɔ ka Yisɔs . Ma Yisɔsȧŋ ɔ kəli kɔ-e , ɔ pa , Munɔ yi Saymɔn ɔwan ka Yonas : ɔwe a bont Kefas ( aŋa a tepa kəpa Pita ) .
43001043	Ka ȧŋrey alɔm-e , Yisɔsȧŋ ɔ yema kɔnɛ ro Kalili , kɔ bəp Filipȧŋ : ka Yisɔs ɔ pa ro ŋɔŋ , Tȧŋ mi .
43001044	Filipȧŋ ɔ wur ro Bɛthsayda , kȧpet ka Andru yi Pitaŋ .
43001045	Filipȧŋ ɔ bəp Nathaneɛl , kɔ pa ro ŋɔŋ , Sə po fir kɔ , ta ɔwe Mosisȧŋ ka aŋthɔ , yi Aŋnȧbi aŋ gbal , Yisɔs ɔwe ro Nasarɛth , ɔwan ka Yosɛf .
43001046	Ka Nathaneɛl ɔ pa ro ŋɔŋ , Tai təfinɔ tə gbəli wur ro Nasarɛth-i ? Ɔwa Filip ɔ pa , Der kȧmȧ mə kəli .
43001047	Ma Yisɔs ɔ nənk Nathaneɛl ɔ der ro ŋɔŋ-e , ɔ pa ta atɔŋ , Kəli uIsreɛl tɛntɛnɛ , ɔwe te ba yaŋfa !
43001048	Nathaneɛl ɔ pa ro ŋɔŋ , Reke mə tȧrȧ mi-e ? Yisɔs ɔ wosa ɔ pa ro ŋɔŋ , I nənk mu yeŋka Filipȧŋ ɔ tela mu , ma mə yi ka aŋgbɔnɔ ratha .
43001049	Nathanɛlȧŋ ɔ wosa ɔ pa ro ŋɔŋ , Karmɔkɔ , munɔ yi ɔWan ka Kuru ; munɔ yi ɔbȧy ka ro Isrɛl .
43001050	Yisɔsȧŋ ɔ wosa ɔ pa ro ŋɔŋ , Pəkasifɛ i pa ro mu , I nənk mu ka aŋgbɔnɔ ratha , tiyȧŋ mə lanɛ-i ? Mə tə nənk mȧtȧy məbana ama thas ame .
43001051	kɔ pa ro ŋɔŋ , I kanɛ mu tɛntɛnɛ , mə tə nənk ȧkȧriyana kə kanthi , ɔwa aŋmȧleka ŋa Kuru aŋ tə ŋat ɔwa aŋ tə thor ka ɔWan ka wuni .
43002001	Ka ȧŋrey aŋa bekȧ məsas-e met ma kənantȧ mə yi ro Kena ake ro Kalili ; ɔwa ɔkara ka Yisɔs ɔ yi ri :
43002002	ɔwa a tela Yisɔs sɔ yi aŋkarande ŋɔŋ ka amet ma kanantə .
43002003	Ma mawain mə poŋ-e , ɔkara ka Yisɔs ɔ pa ro ŋɔŋ , Aŋ ba hɛ sɔ məwain .
43002004	Ka Yisɔs ɔ pa ro ŋɔŋ , Ya , ko i ba tə kəyɔ yi munɔŋ-e ? Ȧŋlɔkɔ a mi aŋ tha bek hɛ .
43002005	Ɔkara kɔŋ ɔ pa ka ɛbɔy , Tȧy o tȧy bɛ ȧte ɔ kanɛ nu-e , yɔ ti nu .
43002006	Ɔwa a təmər ri ɛbɔl ɛ məsar tamthərukin ta mȧnt , mɔ matanɛ ma aŋYuda mə yi tə kəgbili , abɔl o bɔl aŋ wop ɛkalon kəgba .
43002007	Yisɔsȧŋ ɔ pa ka ɛbɔy , Lasər ɛbɔl yi mȧnt . Ka aŋ lasər yi pai .
43002008	Ɔ pa ro ŋaŋ , Kus ma , ɔwa kera ma ka ɔbaki ka amet . Kaŋ kera ma .
43002009	Ma ɔbaki ka amet ɔ tham ȧmȧnt ama a po səki məwain-e , kɔ te tȧrȧ ro mə wur-e , ( kɛrɛ ɛbɔy aŋa kuth maŋ tȧrȧ ) ɔ tela ɔnantə ufu , ɔ pa ro ŋɔŋ ,
43002010	Wuni o wuni ɔ tə mɔtha bot mawain məfinɔ rodi ka aŋfəm : ɔwa bepi aŋ po mun haŋ-e , ɔ bot tɛn ama te yi məfinɔ ; kɛrɛ munɔ mə po bɛnɛ mawain məfinɔ haŋ ka-ake .
43002011	Aŋe ŋa yi aŋtɔtɔkɔ ka ɛmisali ɛyɛ Yisɔs ɔ yɔ , ɔwa ɔ yɔ ŋi ro Kena ake ro Kalili , ɔ tɔri aŋyiki ŋɔŋ , ɔwa aŋkarande ŋɔŋ aŋ lanɛ kɔ .
43002012	Kədarəŋ ka ȧte-e , Yisɔs ɔ thor ro Kepaniyɔm , kɔnɔŋ yi ɔkara kɔŋ , yi aŋwɔnt ŋɔŋ , yi aŋkarande ŋɔŋ : kɛrɛ aŋ yirȧ hɛ ri mərey məgbathi .
43002013	Ȧŋlɔkɔ ŋa amet ma kapainɛ ma aŋYuda mə fat , ka Yisɔs ɔ kɔnɛ ro Yerusalɛm .
43002014	kɔ bəp ka ȧŋseth ŋa Kuru afəm aŋa mə thila təna , təlɔmɛ , yi təpərəm , yi aŋfəm aŋa mə siŋkar ɛkala aŋ yirȧ ri ;
43002015	kɔ bɛmpa rəkɛt rə rəbeŋa , ɔ bȧl ŋa bɛ kəwur ka ȧŋseth ŋa Kuru , talɔmɛ-o yi tana : kɔ sakthi aŋkala ŋa aŋfəm aŋa siŋkar ɛkala , ɔ lȧfthi ɛthebəl yaŋ :
43002016	ɔwa ka ŋaŋ aŋa thila tapərəm ɔ pa , Wurɔ ɛyɛt ɛye nɔ : te nu səki ȧŋseth ŋa ɔKas kȧmi aseth ŋa kəthila .
43002017	Aŋkarande ŋɔŋ aŋ kala ȧmerȧ ta ȧtȧ a po gbal kəpa , Aŋfela ŋa ȧŋseth a mu aŋ tə bȧk mi .
43002018	AŋYuda aŋ yif kɔ , aŋ pa ro ŋɔŋ , Ma mə po yɔ mȧtȧy ame-e , ko misali mȧ mə tɔri su-e ?
43002019	Yisɔsȧŋ ɔ wosa , ɔ pa ro ŋaŋ , Ləsər ȧŋseth ŋa Kuru aŋe , ɔwa rə mərey məsas i ti kȧl təmər ŋi .
43002020	AŋYuda aŋ pa , A ba təren təgba tərəŋ tȧmthərukin ka kȧtəmər ȧŋseth ŋa Kuru aŋe , ɔwa munɔ mə tə gbəli kȧl təmər ŋi rə mərey məsas-i ?
43002021	Kɛrɛ Yisɔsȧŋ ɔ fɔf ta aŋdɛr ŋɔŋ .
43002022	Tiyȧŋ ma ɔ kȧl yokanɛ kətɔŋ ka aŋfi-e , aŋkarande ŋɔŋ aŋ kala ȧmerȧ ma ɔ la po fɔf ȧte ; ɔwa aŋ lanɛ mȧgbal ma Kuru yi ȧrim ara Yisɔs ɔ pa .
43002023	Ma ɔ yi ro Yerusalɛm ka amet ma kapainɛ-e , afəm agbȧthi aŋ lanɛ ka ȧŋes ŋɔŋ , maŋ nənk ɛmisali ɛyɛ ɔ po yɔ .
43002024	Kɛrɛ Yisɔsȧŋ kɔn kɔnɔnɛ ɔ sɛlinɛ hɛ ro ŋaŋ , ȧtesoma-e ɔ tȧrȧ afəm bɛ ,
43002025	ɔwa ɔ yema hɛ kȧmȧ wuni o wuni ɔ gbaki ta wuni , kotȧy-e kɔn kɔnɔnɛ ɔ tȧrȧ ȧte yi rokor ka wuni kəpet .
43003001	Ɔwa wuni ka aŋFarisi ɔ yi ri , ȧŋes ŋɔŋ ŋə yi Nikodimɔs ugbəka ka aŋYuda .
43003002	Ɔwe ɔ der ka Yisɔs tȧtȧk , ɔ pa ro ŋɔŋ , Karmɔkɔ , sə tȧrȧ kəpa mə yi ukarmɔkɔ kəwur ka Kuru : ȧtesoma-e wuni o wuni ɔ gbəli hɛ yɔ ɛmisali ɛyɛ munɔ mə yɔ-e , thambe Kurɔŋ ɔ yi yi kɔn .
43003003	Yisɔs ɔ wosa , ɔ pa ro ŋɔŋ , I kanɛ mu tɛntɛnɛ , wuni ɔ gbəli hɛ nənk rȧbȧy ra Kuru , thambe a kȧl kom kɔ ɔfu .
43003004	Nikodimɔs ɔ pa ro ŋɔŋ , To a gbəli kom wuni bepi ɔ po bȧk-e ? Ɔ gbəli sɔ wɔŋ ka akor ka ɔkara kɔŋ tə kəkal kom kɔ-i ?
43003005	Yisɔs ɔ pa ro ŋɔŋ , Tɛntɛnɛ , i kanɛ mu , wuni ɔ gbəli hɛ wɔŋ ka rȧbȧy ra Kuru , thambe a kom kɔ rɛ mȧnt yi ɔYina .
43003006	Ara a kom ka madɛr mədɛr maŋ , ara a kom ka ɔYina uyina wɔŋ .
43003007	Te kabanɛ ȧte i kanɛ mu , Tha a kȧl kom mu ɔfu .
43003008	Aŋfef aŋ sɔŋ ro aŋ yema , ɔwa mə təlȧ ȧŋsɔnkɔ ŋati , kɛrɛ mə tɛ hɛ ro aŋ wur , mə tɛ hɛ ro mə aŋ kɔ-e ; ya pə yi sɔ yi wuni o wuni ɔwe a kom ka ɔYina .
43003009	Nikodimɔs ɔ yif kɔ , To mȧtȧy ame mə gbəli yi-e ?
43003010	Yisɔs ɔ pa ro ŋɔŋ , Munɔ mə yi ukarmɔkɔ ka aŋIsrɛl , ɔwa mə tɛ hɛ mȧtȧy ame-i ?
43003011	Tɛntɛnɛ i kanɛ mu , Sə fɔf ȧte sə tȧrȧ , ɔwa sə gbaki ta ȧte sə po nənk ; kɛrɛ nə wop hɛ aŋgbaki a su .
43003012	Bepi i kanɛ nu mȧtȧy ma ȧdȧru-e nə lanɛ hɛ , to mə nə gbəli lanɛ bepi i kanɛ nu mȧtȧy ma ro riana-e ?
43003013	Wuni o wuni ɔ tha ŋat hɛ ro riyana , thambe kɔn ɔwe thor kəwur ro riyana , kɔnɔ yi ɔWan ka wuni ɔwe yi ro riyana .
43003014	Ɔwa mɔ mə Mosisȧŋ ɔ ŋata ȧŋbok ro wula , ya a ba sɔ tə kəŋata ɔWan ka wuni
43003015	kȧmȧ wuni o wuni ɔwe mə lanɛ kɔ ɔ te dinɛ , kɛrɛ ɔ sɔthɔ aŋesəm thəbana .
43003016	Ȧtesoma-e ya Kurɔŋ ɔ bɔthər ȧdȧru , haŋ ɔ sɔnd ɔWan kɔŋ ɔ kom gbo son , kȧmȧ wuni o wuni ɔwe lanɛ kɔ ɔ te dinɛ , kɛrɛ ɔ sɔthɔ aŋesəm thəbana .
43003017	kotȧy-e Kuru ɔ som hɛ ɔWan kɔŋ ka ȧdȧru tə kəthoŋkas ȧdȧru , ɔ som kɔ tə kəkisis ȧdȧru .
43003018	Ɔwe mə lanɛ kɔ-e ɔ sɔthɔ hɛ mətheri , kɛrɛ ɔwe te lanɛ kɔ-e , a po kɔ sɔŋ mətheri , pəkasifɛ ɔ tha lanɛ hɛ ka ȧŋes ŋa ɔWan ka Kuru ɔ kom gbo son .
43003019	Ɔwa matheri mi ame , kəpa amotha aŋ der ka ȧdȧru , kɛrɛ afəm aŋ bɔthər asum pəthasi amotha , ȧtesoma-e mȧyɔs maŋ mə yi mələs .
43003020	kotȧy-e wuni o wuni ɔwe mə yɔ ɔləs ɔ gbɛŋa ȧŋmothȧ , ɔwa ɔ de hɛ ka ȧŋmothȧ ta thani mələs mɔŋ mə ŋaibɛ .
43003021	Kɛrɛ ɔwe mə yɔ tȧteŋ ɔ der ka ȧŋmothȧ , kȧmȧ mȧyɔs mɔŋ mə tɔrinɛ kəpa , ɔ yɔ ma ka aŋfɔsɔ ŋa Kuru .
43003022	Kədarəŋ ka mȧtȧy ame , Yisɔsȧŋ yi aŋkarande ŋɔŋ aŋ der ka ȧŋthɔf ŋa ro Yudia : kɔ yi ri yi ŋaŋ , ɔwa ɔ baftays aŋfəm .
43003023	Yɔnȧŋ sɔ ɔ bɔ baftays ro Anɔn ro Salim rayɛr , ȧtesoma-e mȧnt məgbathi mə yi ri ; ka aŋfəm aŋ der , a baftays ŋa .
43003024	kotȧy-e a tha bot hɛ Yɔnȧŋ ka ȧŋseth ŋa tərəŋka .
43003025	Ka ȧthonka aŋ təp kətɔŋ ka aŋkarande ŋa Yɔn yi uYuda ta kəgbili .
43003026	kaŋ der ka Yɔn , aŋ pa ro ŋɔŋ , Karmɔkɔ , kɔn ɔwe yi yi munɔŋ ro Yɔrdan mɔri , ta ɔwe mə sɔŋ məseri-e , kɔnɔ sɔ ɔ baftays , ɔwa afəm agbȧthi aŋ der ro ŋɔŋ .
43003027	Yɔnȧŋ ɔ wosa , ɔ pa , Wuni ɔ gbəli hɛ sɔthɔ koko thambe ɔ sɔthɔ ri kəwur ro riyana .
43003028	Naŋ nə yi maseri ma mi , kəpa i pa , I yi hɛ ɔKrayst , kɛrɛ a som mi rodi kɔŋ .
43003029	Kɔnɔ ɔwe ba ɔbɛra ufath-e kɔnɔ yi ɔruni ufath : kɛrɛ ɔyathki ka ɔruni ufath , ɔwe təmȧ kɔ rayɛr ɔwa ɔ təlȧ kɔ-e , ɔ ba məbɔnɛ məbana ta kətəl ȧrim ra ɔruni ufath : tiyȧŋ mabɔnɛ ma mi ame mə gbenthis .
43003030	Kɔnɔ ɔ tə bȧr yi ubana , kɛrɛ minɛŋ i ti gbəŋkɛ .
43003031	Kɔnɔ ɔwe wur rokɔm ɔ yi rokɔm ka bɛ : kɔnɔ ɔwe yi ka ȧdȧru ɔ yi ka ȧdȧru , ɔwa ɔ fɔf ka ȧdȧru : kɔnɔ ɔwe wur ro riyana ɔ yi rokɔm ka bɛ .
43003032	Ta ȧte ɔ po nənk yi ta ȧte ɔ po təl , tə mɔ seri , kɛrɛ wuni o wuni ɔ wop hɛ maseri mɔŋ .
43003033	Ɔwe mə wop maseri mɔŋ ɔ tɔri kəpa Kurɔŋ ɔ yi təteŋ .
43003034	kotȧy-e , kɔnɔ ɔwe Kuru ɔ som ɔ tə fɔf ȧsim ta Kuru : ȧtesoma-e Kurɔŋ ɔ thuntha hɛ kɔ ɔYina .
43003035	ƆKas ɔ bɔthər ɔWan , ɔwa ɔ po sɔŋ koko ka mȧta mɔŋ .
43003036	Kɔnɔ ɔwe mə lanɛ ka ɔWan ɔ ba aŋesəm thəbana : kɛrɛ wuni ɔwe mə te lanɛ ka ɔWan-e , ɔ ba hɛ kənəŋk aŋesəm ; kɛrɛ rabaŋ ra Kuru rə rensa kɔ .
43004001	Ma ɔMarki ɔ tȧrȧ kəpa aŋFarisi aŋ təl kəpa Yisɔsȧŋ ɔ sɔthɔ ɔwa ɔ baftays akarande agbȧthi pəthasi Yɔnȧŋ ,
43004002	hali ma Yisɔsȧŋ kɔn kɔnɔnɛ ɔ baftays hɛ ŋa , kɛrɛ aŋkarande ŋɔŋ gbo ŋa mə baftays aŋfəm ,
43004003	Yisɔsȧŋ ɔ wur ro Yudia , ɔ kȧl kɔ ro Kalili .
43004004	Ɔwa tha gbo ɔ thas ro Samaria .
43004005	kɔ bek ka kȧpet ka ro Samaria ȧke a bont Sikar , kə fat ȧŋthɔf aŋa Yekɔb-əŋ ɔ sɔŋ Yosɛf-əŋ ɔwan kɔŋ .
43004006	Kȧləmp ka Yekɔb kə yi ri . Ma ȧŋbiyas aŋ lela Yisɔsȧŋ , ɔ yirȧ ka kȧləmp rayɛr : pə yi ka ȧŋlɔkɔ ŋa aret kəgbep .
43004007	Ka wuni bom ka ro Samaria ɔ der tə kəkuth : ɔwa Yisɔsȧŋ ɔ pa ro ŋɔŋ , Yer mi i mun .
43004008	kotȧy-e aŋkarande ŋɔŋ aŋ po kɔnɛ ro pet tə kəway yɛt ɛdi .
43004009	Ka ɔwuni bom ka ro Samaria ɔ pa ro ŋɔŋ , To som munɔ mun Yuda mȧ mə tholir mi kəmun , minɛ yi ubɛra ka ro Samaria-e ? ( kotȧy-e aŋYuda aŋ ba hɛ məmanɛ yi aŋSameriya ) .
43004010	Yisɔsȧŋ ɔ pa ro ŋɔŋ , Bepi mə tȧrȧ ȧŋboya ŋa Kuru , yi ɔwe pa ro mu , Yer mi i mun , mə tə yif kɔ naŋ , ɔwa ɔ tə sɔŋ mu ȧmȧnt ma aŋesəm .
43004011	Ɔbɛra ɔ pa ro ŋɔŋ , Pa , mə ba hɛ rəka rəkuthȧ , ɔwa kȧləmp kə bɔlɔŋ : reke mȧ mə sɔthɔ ȧmȧnt ma aŋesəm mati-e ?
43004012	Munɔ mə yi uthasi Yekɔb ɔkas ka su-i , ɔwe sɔŋ su kȧləmp , kɔn kɔnɔnɛ ɔ mun ri , yi aŋwuth ŋɔŋ , yi tasɛm tɔŋ-i ?
43004013	Ka Yisɔs ɔ pa ro ŋɔŋ , Wuni o wuni ɔwe mə mun ȧmȧnt ame-e , rəmun rə tə kȧl wop kɔ :
43004014	kɛrɛ wuni o wuni ɔwe mə mun ȧmȧnt ama i ti sɔŋ kɔ-e , rəmun rə wop hɛ kɔ sɔ thəbana ; kɛrɛ ȧmȧnt ama i ti sɔŋ kɔ mə tə səkɛ rəfɔr ra mȧnt rokor kɔŋ , ara mə gbuthɛ ka aŋesəm thəbana .
43004015	Ɔbɛra ɔ pa ro ŋɔŋ , Pa , sɔŋ mi ȧmȧnt ame , kȧmȧ rəmun rə te sɔ bȧk mi , ɔwa kȧmȧ i te sɔ der ɔbɔli anɔ tə kəkuth .
43004016	Yisɔsȧŋ ɔ pa ro ŋɔŋ , Kɔnɛ , tela ɔwos mu , kȧmȧ mə kȧl der .
43004017	Ɔbɛra ɔ pa , I ba hɛ wos . Yisɔsȧŋ ɔ pa ro ŋɔŋ , Mə pa ɔlompi , I ba hɛ wos :
43004018	ȧtesoma-e mə po ba awos tamath : ɔwa ɔwuni ɔwe mə ba ka-ake ɔ yi hɛ ɔwos mu : ka ȧte mə fɔf tȧteŋ .
43004019	Ɔbɛra ɔ pa ro ŋɔŋ , Pa , i nənk kəpa mə yi unabi .
43004020	Aŋkas a su aŋ bȧtho ka kateŋ ake ; kɛrɛ naŋ nə pa afəm aŋ mar bȧtho ro Yerusalɛm .
43004021	Yisɔsȧŋ ɔ pa ro ŋɔŋ , Bithaŋ , lanɛ mi , ȧŋlɔkɔ aŋ tə der , ka aŋa mə nə te bȧtho ɔKas ka kateŋ ake , thalɔm ro Yerusalɛm .
43004022	Naŋ nə bȧtho ara nə te tȧrȧ : saŋ sə bȧtho ara sə tȧrȧ , ȧtesoma-e kəkisi kə wur ka aŋYuda .
43004023	Kɛrɛ ȧŋlɔkɔ aŋ tə der , ɔwa aŋ yi thɔŋ ka-ake , ma afəm aŋa mə bȧtho tȧteŋ aŋ tə bȧtho ɔKas rə ȧmerȧ yi rə tȧteŋ : kotȧy-e ɔKas ɔ fela ȧŋbȧtho awunɔŋ .
43004024	Kurɔŋ ɔ yi ɔYina : ɔwa aŋfəm aŋa mə bȧtho kɔ aŋ ba kəbatho kɔ rə ȧmerȧ yi rə təteŋ .
43004025	Ɔbɛra ɔ pa ro ŋɔŋ , I tȧrȧ kəpa Mɛsayaŋ ɔ tə der , ɔwe a bont Krayst ; bepi ɔ po der ɔ tə kanɛ su mȧtȧy bɛ .
43004026	Yisɔsȧŋ ɔ pa ro ŋɔŋ , Minɛ mə fɔfȧnɛ mu , minɛŋ .
43004027	Ȧŋlɔkɔ ŋati aŋkarande ŋɔŋ aŋ der , kaŋ kabanɛ mɔ mɔ fɔfȧnɛ ɔwuni bom : kɛrɛ wuni o wuni ɔ yif hɛ , Ko mȧ mə thɛns-e , thalɔm , kɔyɛŋ mȧ mə fɔfȧnɛ kɔ-e ?
43004028	Ka ɔbɛra ɔ tey ȧŋbɔl akutha ŋɔŋ , ɔ kɔnɛ ro pet , ɔ pa ka aŋfəm ,
43004029	Der nu kəli wan duni ɔwe kanɛ mi mȧtȧy bɛ ama i po yɔ-e , ɔKrayst kɔn tha ɔwe-i ?
43004030	Aŋfəm aŋ wur ro pet , aŋ der ro ŋɔŋ .
43004031	Ka kətɔŋ kati , aŋkarande ŋɔŋ aŋ nɛmthɛnɛ kɔ , aŋ pa , Karmɔkɔ di .
43004032	Kɛrɛ ɔ pa ro ŋaŋ , I ba ra rədi tə kədi ara nə te tȧrȧ .
43004033	Ka aŋkarande aŋ yifəthanɛ , Wuni ɔ kȧrȧ kɔ rəka tə kədi ba ?
43004034	Yisɔsȧŋ ɔ pa ro ŋaŋ , Ɛdi ɛ mi ɛ yi tə kəyɔ mȧselɔ ma ɔwe som mi , yi tə kəpons mapanth mɔŋ .
43004035	Nə pa hɛ , Pə tiyȧ ras yof yanlɛ yeŋka karɔk kə bek-i ? Kəla , i kanɛ nu , Lȧkthi ɛfɔr ɛ nu , ɔwa kəli atɔr ; kotȧy-e tə po thɔ lɔl tə kərɔk .
43004036	Kɔnɔ ɔwe mə rɔk-e ɔ sɔthɔ ȧŋrȧm , ɔwa ɔ thoŋkla məkomi ta aŋesəm thəbana : kȧmȧ kɔnɔ ɔwe mə sak yi kɔnɔ ɔwe mə rɔk aŋ ba məbɔnɛ kətəma win .
43004037	Di kati aŋ fɔf tȧteŋ aŋa pa , Wuni kin ɔ sak , kɛrɛ ulɔm ɔ rɔk .
43004038	I som nu tə kərɔk ro nə te yɔ məpanth : afəm alɔm aŋ yɔ məpanth ɔwa naŋ nə wɔŋ ka mapanth ma ŋaŋ .
43004039	Ka aSamariya agbȧthi ka kȧpet kati aŋ lanɛ Yisɔsȧŋ salata tapa ta ɔbɛra , ma ɔ pa , Ɔ kanɛ mi mȧtȧy bɛ ama i la yɔ .
43004040	Ɔwa ma aŋSameriya aŋ der ro ŋɔŋ , aŋ nɛmthɛnɛ kɔ tə kəyira ro ŋaŋ , kɔ yirȧ ri mərey mȧrəŋ .
43004041	Ɔwa afəm alɔm agbȧthi aŋ lanɛ salata ȧsim tɔŋ gbeŋ ;
43004042	aŋ pa ka ɔbɛra , Ka ake sə lanɛ , pə yi hɛ salata tapa ta mu ; kotȧy-e saŋ sə po təlȧ kɔ , ɔwa sə tȧrȧ kəpa təteŋ ɔwe ɔ yi ɔKrayst ɔKisis ka ȧdȧru .
43004043	Kədarəŋ ka mərey mȧrəŋ Yisɔsȧŋ ɔ wur ri ɔ kɔnɛ ro Kalili .
43004044	kotȧy-e Yisɔsȧŋ kɔn kɔnɔnɛ ɔ gbaki kəpa unabi ɔ ba hɛ yiki ka ȧŋthɔf ŋɔŋ .
43004045	Ɔwa ma ɔ bek ro Kalili-e , aŋKalili aŋ selənɛ kɔ , maŋ po nənk mȧtȧy bɛ ama ɔ yɔ ro Yerusalɛm ka amet , kotȧy-e ŋa sɔ aŋ kɔ ka amet .
43004046	Ka Yisɔsȧŋ ɔ der ro Kena ake ro Kalili , ro ɔ po səki ȧmȧnt məwain . Ɔwa wan uruni ka uyola ulɔm , ɔ tu ro Kepaniyɔm .
43004047	Ma ɔ təl kəpa Yisɔsȧŋ ɔ wur ro Yudia ɔ der ro Kalili , ɔ kɔ ro ŋɔŋ , ɔ nɛmthɛnɛ kȧmȧ ɔ kɔ yenkəs ɔwan kɔŋ uruni : ȧtesoma-e ɔ təmȧ tə kəfi .
43004048	Yisɔsȧŋ ɔ pa ro ŋɔŋ , Thambe mə nənk ɛmisali yi mȧtȧy məkabanɛ , mə selɔ hɛ tə kəlanɛ .
43004049	Ɔyola ɔ pa ro ŋɔŋ , Pa , der yeŋka ɔwan kȧmi ɔ fi .
43004050	Yisɔsȧŋ ɔ pa ro ŋɔŋ , Kɔnɛ , ɔwan ka mu ɔ kəli . Ɔwa ɔ lanɛ ȧrim ara Yisɔs ɔ kanɛ kɔ , kɔ kɔnɛ .
43004051	Ma ɔ bɔ kɔnɛ ɛbɔy yɔŋ aŋ gbanɛ kɔ , aŋ kanɛ kɔ , Ɔwan ka mu ɔ kəli .
43004052	kɔ yif ŋa ta ȧŋlɔkɔ pə təp kəfisa kɔ . Aŋ pa ro ŋɔŋ , Dis ka ȧŋlɔkɔ aŋa bekȧ tȧmthədɛrəŋ ka kagbat ka aŋgbeleŋ , madɛr məgbipanɛ mə ter kɔ .
43004053	Ka ɔkas ɔ tȧrȧ kəpa ŋiəŋ gbeŋ ȧŋlɔkɔ aŋa Yisɔsȧŋ ɔ pa ro ŋɔŋ , Ɔwan ka mu ɔ kəli ; ɔwa kɔnɔŋ yi kabɔr kɔŋ bɛ aŋ lanɛ .
43004054	Aŋe ŋa bekȧ yɛrəŋ ka ɛmisali ɛyɛ Yisɔsȧŋ ɔ yɔ , ma ɔ wur ro Yudia tə kəkɔ ro Kalili .
43005001	Kədarəŋ ka mȧtȧy ame met ma aŋYuda mə fumpɔ : ka Yisɔs ɔ kɔnɛ ro Yerusalɛm .
43005002	Ɔwa abunth aŋ yi ro Yerusalɛm aŋa mə a bont Bɛthɛsda ka kaHibru , aŋ ba ɛgbənthəŋ tamath . Ambunth aŋe aŋ fȧtȧnɛ ka ɔdɛr ro ma thila təlɔmɛ .
43005003	Ka ɛgbənthəŋ ɛye-e , afəm agbȧthi aŋa yi atuy aŋ fənthȧ ri , afith-o , atətkɛ-o , agbɛba-o , aŋ kar kȧborȧ borȧ ka ȧmȧnt .
43005004	kotȧy-e alɔkɔ alɔm wurɔ ɔ tə thor ka ȧŋbunth ɔ bora bora ȧmȧnt : ɔwa wuni o wuni ɔwe mə mɔtha wɔŋ ka ȧmȧnt-e kədarəŋ ka a po bora bora ma-e , ɔ sɔthɔ kəyeŋk mədɛr .
43005005	Ka ulaŋgba ulɔm ɔ yi ri ɔwe ba ratu ta təren kəgba tɔfɔt tamthərɛsas .
43005006	Ma Yisɔsȧŋ ɔ nənk kɔ ɔ fənthȧ ri-e , ɔwa ɔ tȧrȧ kəpa ɔwoni thɔŋ ɔ yi yaŋ-e , ɔ pa ro ŋɔŋ , Mə yema a yenkəs mu-i ?
43005007	Ka ɔboma ɔ pa , Pa , i ba hɛ wuni ɔwe mə bot mi ka ȧŋbunth bepi a bora bora ȧmȧnt : kɛrɛ ma i yi ka kader-e , ulɔm ɔ mɔtha mi ri thor .
43005008	Yisɔsȧŋ ɔ pa ro ŋɔŋ , Yokanɛ , gbasi kafənt ka mu mə kɔth .
43005009	Ka ɔlɛmp wati ɔlaŋgba ɔ sɔthɔ kəyeŋk mədɛr , ɔ gbasi kafənt kɔŋ , ɔ kɔth . Aŋrey ŋati aŋ yi aŋsabath .
43005010	Tiyȧŋ aŋYuda aŋ pa ka ɔlaŋgba ɔwe a yenkəs , Pə lomp hɛ kȧmȧ mə kera kafənt ka mu ka aŋsabath .
43005011	Ɔ pa ro ŋaŋ , Kɔnɔ ɔwe yenkəs mi-e , ɔ pa ro mi , Gbasi kafənt ka mu , mə kɔth .
43005012	kaŋ yif kɔ , Kanɛ yi ɔwuni ɔwe pa ro mu , Gbasi kafənt ka mu , mə kɔth-e ?
43005013	Kɛrɛ ɔlaŋgba ɔwe a yenkəs ɔ tɛ hɛ kɔ ; kotȧy-e Yisɔsȧŋ ɔ wur ri , ȧtesoma-e afəm agbȧthi aŋ yi ka ɔdɛr wati .
43005014	Kədarəŋ kati ma Yisɔsȧŋ ɔ bəp ɔlaŋgba ka ȧŋseth ŋa Kuru , ɔ pa ro ŋɔŋ , Kəla a po mu yenkəs : te sɔ yɔ ahakɛ , thani tȧy tələs təthasi ȧte tə tə wop mu .
43005015	Ɔlaŋgba ɔ kɔnɛ , ɔ kanɛ aŋYuda kəpa Yisɔsȧŋ kɔnɔ po yenkəs kɔ .
43005016	Ta ȧtȧy ȧte aŋYuda aŋ sɔmpa Yisɔsȧŋ , pəkasifɛ ɔ po yɔ mȧtȧy ame ka aŋsabath .
43005017	Kɛrɛ Yisɔsȧŋ ɔ pa ro ŋaŋ , ƆKas kȧmi ɔ yɔ məpanth haŋ ka-ake , ɔwa minɛ sɔ i yɔ məpanth .
43005018	Tiyȧŋ aŋYuda aŋ bȧr gbo thɛns tə kədif kɔ , pəkasifɛ pə yi hɛ gbo ɔ ləsər aŋsabath , kɛrɛ ma ɔ pa sɔ Kurɔŋ ɔ yi ɔKas kɔŋ gbeŋ-e , pə yi mɔ ɔ thunthəranɛ Kuru .
43005019	Yisɔsȧŋ ɔ pa ro ŋaŋ , Tɛntɛnɛ i kanɛ nu , ɔWan ɔ gbəli hɛ yɔ tȧy o tȧy ka aŋfɔsɔ ŋɔŋ , ɔ gbəli gbo yɔ ȧte ɔ nənk ɔKas ɔ yɔ : kotȧy-e mȧtȧy ama ɔ yɔ-e , ma ɔWan mɔ yɔ sɔ ,
43005020	Ȧtesoma-e ɔKas ɔ bɔthər ɔWan , ɔ tɔri kɔ mȧtȧy bɛ ama kɔnɔ ɔ yɔ : ɔwa ɔ tə tɔri kɔ məpanth məbana məthasi ame , kȧmȧ nə kabanɛ .
43005021	Mɔ mə ɔKas ɔ yokas aŋfi , dɛ ɔ kəlis ŋa-e , yaŋ sɔ ɔWan ɔ kəlis ɔwe ɔ yema .
43005022	ƆKas ɔ thonkas hɛ wuni o wuni , kɛrɛ ɔ po sɔŋ kathoŋkas bɛ ka ɔWan :
43005023	kȧmȧ afəm bɛ aŋ yikis ɔWan mɔ mə aŋ yikis ɔKas . Kɔnɔ ɔwe mə te yikis ɔWan , ɔ yikis hɛ ɔKas ɔwe som kɔ .
43005024	Tɛntɛnɛ i kanɛ nu , Kɔnɔ ɔwe mə təl ȧrim ra mi , ɔwa ɔ lanɛ ɔwe som mi-e , ɔ ba aŋesəm thəbana , ɔ ba hɛ tə kəsɔthɔ mətheri ; kɛrɛ ɔ po thas rəfi kəkɔ ka aŋesəm .
43005025	I kanɛ nu tɛntɛnɛ , Ȧŋlɔkɔ aŋ tə der , ɔwa aŋ yi thɔŋ ka-ake , ma aŋfi aŋ tə təl ȧrim ra ɔWan ka Kuru ; ɔwa ŋaŋ aŋa mə təl aŋ tə kəli .
43005026	kotȧy-e mɔ mə ɔKas ɔ ba aŋesəm ka kɔn kɔnɔnɛ , yaŋ sɔ ɔ po sɔŋ ɔWan kȧmȧ kɔnɔ sɔ ɔ ba aŋesəm ka kɔn kɔnɔnɛ ;
43005027	kɔ po sɔŋ kɔ afɔsɔ tə kəthoŋkas afəm sɔ , pəkasifɛ ɔ yi ɔWan ka wuni .
43005028	Te nu kabanɛ ta ȧte ; kotȧy-e ȧŋlɔkɔ aŋ tə der , ma aŋfi sɛŋk aŋa yi ka taboma aŋ tə təl ȧrim rɔŋ ,
43005029	ɔwa aŋ tə wur ri , ŋaŋ aŋa po yɔ ɔfinɔ , aŋ tə yokanɛ ka aŋesəm , ɔwa ŋaŋ aŋa po yɔ ɔləs , aŋ tə yokanɛ ka mətheri .
43005030	Minɛŋ , i gbəli hɛ yɔ tȧy o tȧy ka aŋfɔsɔ a mi ; mɔ mə i təl , ya mə i thonkas ; ɔwa mathoŋkas ma mi mə yi məlompi ; pəkasifɛ i thɛns hɛ mȧselɔ ma mi , kɛrɛ i thɛns gbo mȧselɔ ma ɔKas ɔwe som mi .
43005031	Bepi i gbaki ta min minɛnɛ , aŋgbaki a mi aŋ yi hɛ tȧteŋ .
43005032	Ulɔm ɔ yi ɔwe mə gbaki ta ȧtȧ mi , ɔwa i tȧrȧ kəpa aŋgbaki aŋa mɔ gbaki ta ȧtȧ mi aŋ yi tȧteŋ .
43005033	Nə som ka Yɔn , ɔwa ɔ seri ta tȧteŋ .
43005034	Kɛrɛ aŋgbaki aŋa i wop aŋ wur hɛ ka wuni kəpet ; kɛrɛ i fɔf mȧtȧy ame kȧmȧ nə gbəli kisi .
43005035	Kɔnɔ yi amotha aŋa gbɛntha finɔ , ɔwa ta alɔkɔ agbut nə selɔ tə kəyasanɛ yi məbɔnɛ ka ȧŋmothȧ ŋɔŋ .
43005036	Kɛrɛ i ba agbaki aŋa yi abana pəthas , aŋgbaki ŋa Yɔn ; kotȧy-e mapanth ama ɔKas ɔ sɔŋ mi kȧmȧ i pons ma , mapanth mati gbeŋ ama i yɔ , mə seri ta ȧtȧ mi , kəpa ɔKas ɔ po som mi .
43005037	Ka ɔKas kɔn kɔnɔnɛ , ɔwe som mi ɔ po gbaki ta ȧtȧ mi . Naŋ nə tha təlȧ hɛ ȧrim rɔŋ hali , nə tha nənk hɛ mȧbȧlȧnɛ mɔŋ .
43005038	Ɔwa ȧrim rɔŋ rə tiyȧ hɛ ka ɛmerȧ ɛ nu , kotȧy-e nə selɔ hɛ tə kəlanɛ kɔnɔ ɔwe ɔ po som .
43005039	Nə thɛns ka mȧgbal , pəkasifɛ nə nanɛ nə tə sɔthɔ ri aŋesəm thəbana ; ɔwa mȧgbal ame mȧ mə sɔŋ məseri ta ȧtȧ mi .
43005040	Kɛrɛ nə selɔ hɛ der ro mi , kȧmȧ nə sɔthɔ aŋesəm .
43005041	I wop hɛ yiki kəwur ka wuni kəpet .
43005042	Kɛrɛ i tȧrȧ nu , kəpa nə ba hɛ mabɔthər ma Kuru ka ɛmerȧ ɛ nu .
43005043	I der ka ȧŋes ŋa ɔKas kȧmi , kɛrɛ nə malanɛ hɛ mi ; bepi wuni lɔm ɔ der ka ȧŋes ŋa kɔn kɔnɔnɛ , nə tə malanɛ kɔ .
43005044	To mə nə gbəli lanɛ-e , ma mə nə sɔthɔ ayiki wuni kin ka ulɔm-e , kɛrɛ nə thɛns hɛ aŋyiki aŋa wur ka Kuru son-e ?
43005045	Te nu nanɛ kəpa i ti gbanthir nu ka ɔKas ; ukin ɔ yi ri ɔwe mə gbanthir nu , Mosisȧŋ kɔnɔŋ , ɔwe nə po sɛlinɛ .
43005046	kotȧy-e bepi nə po lanɛ Mosisȧŋ-e , nə tə lanɛ mi ; ȧtesoma-e ɔ gbal ta ȧtȧ mi .
43005047	Kɛrɛ bepi nə lanɛ hɛ mȧgbal mɔŋ-e , to mə nə gbəli lanɛ ȧsim ta mi-e ?
43006001	Kədarəŋ ka mȧtȧy ame-e , Yisɔsȧŋ ɔ fəsi kȧbȧŋ ka Kalili , ȧke yi kȧbȧŋ ka Tiberias .
43006002	Ka runiya rəbana rə tȧŋ kɔ , ȧtesoma-e aŋ nənk ɛmisali ɛyɛ ɔ yɔ ka aŋfəm atuy .
43006003	Ka Yisɔsȧŋ ɔ gbep ka kəteŋ , ɔ yirȧ ri yi aŋkarande ŋɔŋ .
43006004	Ka amet ma kapainɛ ma aŋYuda mə fat .
43006005	Ma Yisɔsȧŋ ɔ nənk kəpa runiya rəbana rə der ro ŋɔŋ-e , ɔ pa ka Filip , Reke mə sə wai təbo kȧmȧ aŋe aŋ di-e ?
43006006	Ɔ pa ȧte kȧmȧ ɔ mɛm kɔ , kotȧy-e kɔn kɔnɔnɛ tȧrȧ ȧte ɔ ba tə kəyɔ .
43006007	Filipȧŋ ɔ pa , Təbo ta mɔlɔ ma ɛpɔn tȧmthədɛrəŋ tə bek hɛ ŋa , kȧmȧ wuni o wuni ɔ sɔthɔ kəlɔl .
43006008	Andrɔŋ , ukarande kɔŋ ukin , wɔnt ka Saymɔn Pita , ɔ pa ro ŋɔŋ ,
43006009	Wath runi ɔ yi rɛ nɔ , ɔ ba təbo təbarli tamath , yi ɛlop ŋarəŋ : kɛrɛ to ɛye ɛ yi ta aŋfəm agbȧthi aŋe-e ?
43006010	Yisɔsȧŋ ɔ pa , Yɔ aŋfəm aŋ yirȧ . Ɔwa kereŋ kəgbȧthi kə yi ka ɔdɛr wati . Ka aŋfəm aruni aŋ yirȧ , mɔlɔ ma afəm ɛwul tamath .
43006011	Ka Yisɔsȧŋ ɔ gbasi tabo ; ma ɔ po muti məmə-e , ɔ sɔŋ ti ka aŋkarande , ka aŋkarande aŋ yerəs ti ka ŋaŋ aŋa yirȧ yirȧ ; ya a yerəs ɛlop to aŋ yema bɛ .
43006012	Maŋ po namra-e , ɔ pa ka aŋkarande ŋɔŋ , gbasi ɛyɛ tianɛ kȧmȧ rəka o rəka rə te dinɛ .
43006013	kaŋ gbas gbas ti , ɔwa aŋ lasər təbəlai tɔfɔt tərəŋ yi ɛbɛm ya tabo təbarli tamath ɛyɛ tianɛ maŋ po di .
43006014	Tiyȧŋ ma aŋfəm aŋ nənk ȧŋmisali aŋa ɔ yɔ-e , aŋ pa , Tɛntɛnɛ ɔwe ɔ yi ɔnȧbi ɔwe ba kəder ka ȧdȧru .
43006015	Ma Yisɔsȧŋ ɔ nənk kəpa aŋ yema re gbasi kɔ rə afɔsɔ , tə kəpɔlɔ kɔ ubai-e , ɔ wur ri ɔ gbep ka kateŋ kɔn son .
43006016	Ma rȧfɔy rə bek-e , aŋkarande ŋɔŋ aŋ kɔ ro baŋ ;
43006017	kaŋ bȧkȧ ro bil , kaŋ fəsi tə kəkɔ ro Kepaniyɔm . Ka pə biyȧ thɔŋ , ɔwa Yisɔsȧŋ ɔ tha der hɛ ro ŋaŋ .
43006018	Ɔwa kȧbȧŋ kə bansȧ salata aŋfef abȧki aŋa sɔŋ .
43006019	Maŋ po ŋas mɔlɔ ma ɛmail ɛsas thalɔm ɛmail yanlɛ , aŋ nənk Yisɔsȧŋ ɔ kɔth ka kȧbȧŋ rokɔm , ɔ tə fatər ȧŋbil : kaŋ nesa .
43006020	Kɛrɛ ɔ pa ro ŋaŋ , Minɛŋ ; te nu nesa .
43006021	kaŋ selɔ tɛn tə kəwɔŋa kɔ ka ȧŋbil ; ɔwa ka ɔlɛmp wati ȧŋbil aŋ sɔ ro aŋ yema kɔ .
43006022	Ka ȧŋrey alɔm-e , aŋfəm aŋa tiyȧ ka kȧbȧŋ romɔri aŋ nənk kəpa abil alɔm aŋ yi hɛ ri , thambe aŋa ro aŋkarande ŋɔŋ aŋ po bȧkȧ , ɔwa aŋ tȧrȧ kəpa Yisɔsȧŋ ɔ wɔŋ hɛ yi aŋkarande ŋɔŋ , kɛrɛ ŋaŋ aŋ kɔnɛ ŋa son ,
43006023	( kɛrɛ təbil təlɔl tə wur ro Tiberias ka ɔdɛr ro aŋ di kabo-e , kədarəŋ ka ma ɔMarki ɔ muti mɔmɔ ) .
43006024	Ɔwa ma aŋfəm aŋ nənk kəpa Yisɔs ɔ yi hɛ ri , thalɔm aŋkarande ŋɔŋ , ŋaŋ sɔ aŋ bȧkȧ ka təbil aŋ der ro Kepaniyɔm , tə kəthɛns Yisɔsȧŋ .
43006025	Maŋ bəp kɔ ro baŋ mɔri-e , aŋ pa ro ŋɔŋ , Karmɔkɔ , alɔkɔ areke mə der nɔ-e ?
43006026	Yisɔsȧŋ ɔ pa ro ŋaŋ , Tɛntɛnɛ , nə thɛns hɛ mi pəkasifɛ nə nənk ɛmisali , kɛrɛ ta ma nə di tabo , nə namra .
43006027	Te thɔrɔ ta adarədi ara mə dinɛ , kɛrɛ thɔrɔ ta ȧdarədi ara mə tiyȧ haŋ ka aŋesəm thəbana , ara ɔWan ka wuni ɔ tə sɔŋ nu : kotȧy-e kɔnɔ Kuru ɔKas ɔ po mathlɛ .
43006028	kaŋ pa ro ŋɔŋ , To mə sə yɔ-e , kȧmȧ sə yɔ mapanth ma Kuru-e ?
43006029	Yisɔsȧŋ ɔ pa ro ŋaŋ , Ȧŋpanth ŋa Kuru ŋi aŋe , kȧmȧ nə lanɛ kɔ ɔwe ɔ po som .
43006030	Tiyȧŋ aŋ pa ro ŋɔŋ , Ko amisali mȧ mə tɔri su , kȧmȧ sə nənk , ɔwa sə lanɛ mu-e ? Ko mȧ mə yɔ-e ?
43006031	Aŋkas a su aŋ di tamana ro wula : mɔ mə a gbal kəpa , Ɔ sɔŋ ŋa kəbo kəwur ro riyana tə kədi .
43006032	Ka Yisɔsȧŋ ɔ pa ro ŋaŋ , I kanɛ nu tɛntɛnɛ , pə yi hɛ Mosisȧŋ ɔwe sɔŋ nu kəbo kəwur ro riyana ; kɛrɛ ɔKas kȧmi ɔ sɔŋ nu kabo ka tȧteŋ kəwur ro riyana .
43006033	Ȧtesoma-e kabo ka Kuru kə yi kɔn ɔwe wur ro riyana , ɔwa kə sɔŋ aŋesəm ka ȧdȧru .
43006034	kaŋ pa ro ŋɔŋ , Pa , sɔŋ su kabo ake alɔkɔ o lɔkɔ .
43006035	Yisɔsȧŋ ɔ pa ro ŋaŋ , Minɛ yi kabo ka aŋesəm : ɔwe mə der ro mi dor rə ba hɛ kəwop kɔ thəbana : ɔwa ɔwe mə lanɛ mi rəmun rə bȧk hɛ kɔ sɔ .
43006036	Kɛrɛ i kanɛ nu , Nə po mi nənk , kɛrɛ halisa nə lanɛ hɛ .
43006037	Ŋaŋ bɛ aŋa ɔKas ɔ sɔŋ mi aŋ tə der ro mi ; ɔwa kɔnɔ ɔwe mə der ro mi i bȧl hɛ kɔ rokaŋ hali .
43006038	Ȧtesoma-e i po thor kəwur ro riyana , pə yi hɛ tə kəyɔ mȧselɔ ma mi gbeŋ , kɛrɛ tə kəyɔ mȧselɔ ma ɔwe som mi .
43006039	Ɔwa mȧselɔ ma ɔKas ɔwe som mi mi ame , kəpa i te dim hali ukin ka ŋa bɛ aŋa ɔ po sɔŋ mi , kɛrɛ kȧmȧ i yokas ŋa ka ȧŋrey aləpsɔ .
43006040	kotȧy-e mȧselɔ ma ɔwe som mi mi ame , kəpa wuni o wuni ɔwe mə nənk ɔWan , ɔwa ɔ lanɛ kɔ , ɔ tə sɔthɔ aŋesəm thəbana , ɔwa i ti yokas kɔ ka ȧŋrey aləpsɔ .
43006041	Ka aŋYuda aŋ fɔfəthanɛ ta atɔŋ , pəkasifɛ ɔ pa , Minɛ yi kabo ȧke wur ro riyana .
43006042	kaŋ pa , Yisɔsȧŋ kɔn tha ɔwe , ɔwan ka Yosɛf-əŋ , ɔkas kɔŋ yi ɔkara kɔŋ sə tara-e , to som mɔ pa ka-ake , Minɛŋ i wur ro riana-e ?
43006043	Tiyȧŋ Yisɔsȧŋ ɔ pa ro ŋaŋ , Te nu fɔfəthanɛ .
43006044	Wuni o wuni ɔ gbəli hɛ der ro mi , thambe ɔKas ɔwe som mi ɔ liŋ kɔ ; ɔwa minɛŋ i ti yokas kɔ ka ȧŋrey aləpsɔ .
43006045	A po gbal ka mȧgbal ma Aŋnȧbi kəpa , Kurɔŋ ɔ tə thəksa ŋa bɛ . Wuni o wuni ɔwe po təlȧ ɔKas , ɔwa ɔ thəkəs ro ŋɔŋ , ɔ tə der ro mi .
43006046	Pə yi hɛ kəpa wuni o wuni ɔ po nənk ɔKas , thambe kɔnɔ ɔwe wur ka Kuru , kɔnɔ ɔ po nənk ɔKas .
43006047	I kanɛ nu tɛntɛnɛ , Ɔwe lanɛ mi ɔ ba aŋesəm thəbana .
43006048	Minɛ yi kabo ka aŋesəm .
43006049	Aŋkas a nu aŋ po di tamana ro wula , ɔwa aŋ po fi .
43006050	Ake ka yi kabo ȧke wur ro riyana , ȧke be wuni ɔ di ki , ɔ ba hɛ kəfi .
43006051	Minɛ yi kabo kəkəli ȧke wur ro riyana ; bepi wuni o wuni ɔ di kabo ake , ɔ tə kəli thəbana : ɔwa kabo ȧke mə i sɔŋ kə yi aŋdɛr a mi , ta aŋesəm ŋa ȧdȧru .
43006052	Tiyȧŋ aŋYuda aŋ gbal kətɔŋ ka ŋaŋ , aŋ pa , To ɔwuni ɔwe ɔ gbəli sɔŋ su aŋdɛr ŋɔŋ tə kədi-e ?
43006053	Ka Yisɔsȧŋ ɔ pa ro ŋaŋ , I kanɛ nu tɛntɛnɛ , Thambe nə di aŋdɛr ŋa ɔWan ka wuni , ɔwa nə mun mȧtir mɔŋ-e , nə ba hɛ aŋesəm rokor ka nu .
43006054	Kɔnɔ ɔwe mə di aŋdɛr a mi , ɔwa ɔ mun mȧtir ma mi , ɔ ba aŋesəm thəbana , ɔwa i ti yokas kɔ ka ȧŋrey aləpsɔ .
43006055	kotȧy-e aŋdɛr a mi aŋ yi da rədi tɛntɛnɛ , ɔwa mȧtir ma mi mə yi da rəmun tɛntɛnɛ .
43006056	Ɔwe mə di aŋdɛr a mi , ɔwa ɔwe mə mun mȧtir ma mi , ɔ tiyȧ rokor kȧmi , ɔwa minɛŋ i ti tiyȧ rokor kɔŋ .
43006057	Mɔ mə ɔKas ukəli ɔ som mi , ɔwa i ŋesəm salata ɔKas , ya pə yi sɔ kɔn ɔwe mə di mi , kɔnɔ sɔ ɔ tə ŋesəm salata mi .
43006058	Kabo ȧke wur ro riyana ki ake : kə yi hɛ mɔ ȧke aŋkas a nu aŋ di , ɔwa aŋ fi : ɔwe mə di kabo ake ɔ tə ŋesəm thəbana .
43006059	Mȧtȧy ame Yisɔsȧŋ ɔ fɔf ka ȧŋseth agbanɛ , mɔ mɔ thəksa ro Kepaniyɔm .
43006060	Tiyȧŋ aŋkarande ŋɔŋ agbȧthi , maŋ təl ȧte , aŋ pa , Ȧŋpa aŋe a bȧk mədɛr , kanɛ gbəli sɔthnɛ ŋi-e ?
43006061	Ɔwa ma Yisɔsȧŋ ɔ tȧrȧ ka ȧŋmerȧ ŋɔŋ kəpa aŋkarande ŋɔŋ aŋ fɔfəthanɛ ta ti-e , ɔ pa ro ŋaŋ , Ȧte tə yɔ nu nə pənthbəla-i ?
43006062	To mə pə yi bepi nə nənk ɔWan ka wuni ɔ ŋat ka ɔdɛr ro ɔ la yi thəpaŋ-e ?
43006063	Aŋyina kɔnɔ mə sɔŋ aŋesəm ; madɛr mə yi hɛ koko : ȧsim ȧte i po kanɛ nu , tə yi ayina , yi ŋesəm .
43006064	Kɛrɛ alɔm kətɔŋ ka nu aŋ lanɛ hɛ . Kotȧy-e Yisɔsȧŋ ɔ tȧrȧ kȧbi ka katəp ŋaŋ aŋa te lanɛ , ɔwa ɔwe mə sɔnd kɔ .
43006065	kɔ pa , Ta ȧte i po kanɛ nu , wuni o wuni ɔ gbəli hɛ der ro mi , thambe ɔKas ɔ lemnɛ ti .
43006066	Ka ȧŋlɔkɔ ŋati aŋkarande ŋa Yisɔs agbȧthi aŋ wur ro ŋɔŋ , aŋ kɔth hɛ sɔ yi kɔnɔŋ .
43006067	Ka Yisɔsȧŋ ɔ pa ka aŋtɔfɔt ŋarəŋ , Nia sɔ nə tə kɔnɛ-i ?
43006068	Saymɔn Pita ɔ wosa , ɔ pa , Pa ka kanɛ mə sə kɔ-e ? Munɔ mə ba ȧsim ta aŋesəm thəbana .
43006069	Ɔwa sə po lanɛ ɔwa sə tȧrȧ kəpa munɔŋ mə yi ɔSəm ka Kuru .
43006070	Yisɔsȧŋ ɔ pa ro ŋaŋ , Minɛŋ i thith hɛ nu tɔfɔt ŋarəŋ , ɔwa ukin ka nu ɔ ba Sethani-i ?
43006071	Ka-ake ɔ fɔf ta Yudas Iskariyɔt ɔwan ka Saymɔn : ȧtesoma-e , kɔnɔ yi ɔwe mə sɔnd kɔ , ɔ yi ukin ka antɔfɔt ŋarəŋ .
43007001	Kədarəŋ ka mȧtȧy ame-e , Yisɔsȧŋ ɔ kɔth kɔth ro Kalili ; ȧtesoma-e ɔ yema hɛ kɔth kɔth ro Yudia , pəkasifɛ aŋYuda aŋ thɛns tə kədif kɔ .
43007002	Ka amet ma aŋYuda , amet ma ɛgbɔm mə fat .
43007003	Tiyȧŋ aŋwɔnt aruni ŋa Yisɔs aŋ pa ro ŋɔŋ , Wur nɔ , ɔwa kɔnɛ ro Yudia , kȧmȧ aŋkarande a mu sɔ aŋ gbəli nənk mȧyɔs ama mə yɔ-e .
43007004	kotȧy-e wuni o wuni ɔ yɔ hɛ tȧy ro maŋknɛ , ma kɔn kɔnɔnɛ ɔ yema kȧmȧ a tȧrȧ kɔ gbafəth . Bepi mə yɔ mȧtȧy ame , tɔrinɛ ka ȧdȧru .
43007005	Ȧtesoma-e hali aŋwɔnt ŋɔŋ aruni aŋ lanɛ hɛ kɔ .
43007006	Ka Yisɔsȧŋ ɔ pa ro ŋaŋ , Ȧŋlɔkɔ a mi aŋ tha bek hɛ , kɛrɛ ȧŋlɔkɔ a nu aŋ yi abɛnɛnɛ lɔkɔ o lɔkɔ .
43007007	Raru rə gbəli hɛ gbɛŋa nu ; kɛrɛ rə gbɛŋa mi , pəkasifɛ i gbaki ta ti kəpa mȧyɔs mati mə yi mələs .
43007008	Kɔnɛ nu ka amet ; minɛŋ i tha kɔ hɛ ka-ake , ȧtesoma-e ȧŋlɔkɔ a mi aŋ tha lasər hɛ .
43007009	Ma ɔ po pa ȧte ro ŋaŋ ɔ yirȧ ras ro Kalili .
43007010	Kɛrɛ ma aŋwɔnt ŋɔŋ aruni aŋ po kɔnɛ ka amet-e , kɔnɔŋ sɔ ɔ kɔnɛ pə yi hɛ gbafəth , kɛrɛ pə yi gbo sɔy .
43007011	Ka aŋYuda aŋ thɛns kɔ ka amet , aŋ pa , Kɔn-a ?
43007012	Ka ȧsuniya aŋ fɔfəthanɛ ɔgbȧthi ta atɔŋ : alɔm aŋ pa , Ɔ yi wuni finɔ ; alɔm aŋ pa , Pə yi hɛ yi , ɔ pəŋis gbo afəm .
43007013	Kɛrɛ aŋfəm aŋ fɔf hɛ gbafəth ta atɔŋ ta rənes ra aŋYuda-e .
43007014	Kɛrɛ ma amet mə bek ratɔŋ-e , Yisɔsȧŋ ɔ kɔnɛ ka ȧŋseth ŋa Kuru , ɔ thəksa ŋa .
43007015	Ka aŋYuda aŋ kabanɛ , aŋ pa , To ɔwuni ɔwe ɔ sɔthɔ kətara , kədarəŋ kɔ kɔ hɛ rə kəkaraŋ-e ?
43007016	Yisɔsȧŋ ɔ pa ro ŋaŋ , Kathəksa kȧmi min tha ba ki , kɛrɛ kə wur ka kɔnɔ ɔwe som mi .
43007017	Bepi wuni o wuni ɔ selɔ tə kəyɔ mȧselɔ mɔŋ-e , ɔ tə tȧrȧ ta kathəksa , bepi kə wur ka Kuru , thalɔm bepi i fɔf kəwur ka ȧŋmerȧ a mi son .
43007018	Wuni ɔwe mə fɔf ka ȧŋmerȧ ŋɔŋ-e , ɔ thɛns gbo aŋyiki ŋɔŋ : kɛrɛ kɔnɔŋ ɔwe mə thɛns aŋyiki ŋa ɔwe po som kɔ-e , kɔnɔ kati ɔ yi təteŋ , ɔwa ɔ ba hɛ məkənə .
43007019	Mosisȧŋ kɔn tha sɔŋ nu anthɔ-i ? Kɛrɛ wuni o wuni ka nu ɔ wop hɛ ȧŋthɔ . To som nə thɛns tə kədif mi-e ?
43007020	Aŋfəm aŋ pa , Munɔ mə ba ukərəfi ; kanɛ mə thɛns tə kədif mu-e ?
43007021	Yisɔsȧŋ ɔ wosa , ɔ pa ro ŋaŋ , I po yɔ apanth ŋin , ka na bɛ nə kabanɛ .
43007022	Mosisȧŋ ɔ sɔŋ nu kəbirons [ pə yi hɛ kəpa kə wur ka Mosisȧŋ , kɛrɛ kə wur ka aŋkas ] ɔwa nə birons wuni ka aŋsabath .
43007023	Bepi a birons wuni ka aŋsabath , kȧmȧ a te ləsər ȧŋthɔ ŋa Mosis-e , naŋ nə tə bansər mi , ta ma i po yenkəs wuni ka ȧŋsabath-i ?
43007024	Te thonkas ta məkəli , kɛrɛ thonkas kəthoŋkas kəlompi .
43007025	Aŋfəm alɔm ro Yerusalɛm aŋ pa , Kɔn tha ɔwe ɔwe ma thɛns tə kədif-i ?
43007026	Kəla ɔ fɔf gbafəth , ɔwa aŋ pa hɛ koko ro ŋɔŋ . Pə gbəli yi aŋgbəka aŋ tȧrȧ ɔwe ɔ yi ɔKrayst tɛntɛnɛ-i ?
43007027	Kɛrɛ ɔwuni ɔwe sə tȧrȧ ro ɔ wur ; kɛrɛ bepi ɔKrayst ɔ der , wuni o wuni ɔ gbəli hɛ tȧrȧ ro mɔ wur .
43007028	Tiyȧŋ ma Yisɔsȧŋ ɔ thəksa ka ȧŋseth ŋa Kuru ɔ ŋata ȧrim rɔŋ , ɔ pa , Nə tȧrȧ mi , nə tȧrȧ sɔ ro i wur : ɔwa i der hɛ ka aŋfɔsɔ a mi , kɛrɛ kɔnɔ ɔwe som mi-e ɔ yi tȧteŋ , ɔwe nə te tȧrȧ .
43007029	Kɛrɛ minɛŋ i tȧrȧ kɔ , ȧtesoma-e i wur ro ŋɔŋ , ɔwa kɔnɔ som mi .
43007030	kaŋ yema wop kɔ : kɛrɛ wuni o wuni ɔ gboŋ hɛ kɔ kəta , pəkasifɛ ȧŋlɔkɔ ŋɔŋ aŋ tha bek hɛ .
43007031	Agbathi kətɔŋ ka ȧruniya aŋ lanɛ kɔ , aŋ pa , Ma ɔKrayst ɔ der ɔ tə yɔ ɛmisali ɛgbathi ɛ thasi ɛyɛ ɔwuni ɔwe ɔ po yɔ-i ?
43007032	AŋFarisi aŋ təl mɔ mə aŋfəm aŋ fɔfəthanɛ mȧtȧy ame ta atɔŋ ; ka aŋFarisi yi aŋfode abana aŋ som asom tə kəwop kɔ .
43007033	Ka Yisɔsȧŋ ɔ pa ro ŋaŋ , Alɔkɔ agbut i yi ras rɛ naŋ , kədarəŋ kati i ti kɔnɛ ka ɔwe som mi .
43007034	Nə tə thɛns mi , kɛrɛ nə gbəli hɛ fir mi : ɔwa ro i yi , nə gbəli hɛ bek ri .
43007035	AŋYuda aŋ yifəthanɛ , aŋ pa , Reke ɔwuni ɔwe ɔ tə kɔ-e , kȧmȧ sə te fir kɔ-e , ɔ tə kɔ kaŋ sakanɛ kətɔŋ ka tȧbona təlɔm , tə kəthəksa tȧbona təlɔm-i ?
43007036	Ko apa aŋe aŋa ɔ fɔf , Nə tə thɛns mi kɛrɛ nə ba hɛ kənəŋk mi : ɔwa ro i yi , nə gbəli hɛ bek ri-e ?
43007037	Ka ȧŋrey aləpsɔ , ȧŋrey abana ŋa amet , Yisɔsȧŋ ɔ təmȧ ɔ ŋata ȧrim rɔŋ , ɔ pa , Bepi ramun rə bȧk wuni o wuni , ta ɔ der ro mi ɔ mun .
43007038	Kɔnɔ ɔwe mə lanɛ mi-e , mɔ mə mȧgbal mə pa , təbaŋ ta mȧnt ma aŋesəm tə tə wur ka akor kɔŋ .
43007039	Ɔ pa ȧte ta ɔYina , ɔwe ŋaŋ aŋa lanɛ kɔ aŋ yi tə kəsɔthɔ : ȧtesoma-e a tha sɔŋ hɛ ɔYina , pəkasifɛ a tha yikis hɛ Yisɔsȧŋ .
43007040	Tiyȧŋ afəm agbȧthi maŋ po təl mapa mɔŋ-e , aŋ pa , Ka tȧteŋ ɔwe ɔ yi ɔnȧbi .
43007041	Afəm alɔm aŋ pa , Ɔ yi ɔKrayst . Kɛrɛ alɔm aŋ pa , Hɔ , ɔKrayst ɔ tə wur ro Kalili-i ?
43007042	Magbal mə tɔri hɛ su kəpa ɔKrayst ɔ tə wur ka rȧkomra ra Debid , yi ka kȧpet ka ro Bɛthlihɛm , ro Debid ɔ la yi-i ?
43007043	Ka məgbayanɛ mə wɔŋ kətɔŋ ka aŋfəm salata kɔnɔŋ .
43007044	Afəm alɔm aŋ yema wop kɔ ; kɛrɛ wuni o wuni ɔ gboŋ hɛ kɔ kəta .
43007045	Tiyȧŋ asom aŋ der ka aŋfode abana yi aŋFarisi . Ɔwa aŋfode abana yi aŋFarisi aŋ pa ro ŋaŋ , kɔyɛŋ nə te kȧrȧ kɔ-e ?
43007046	Aŋsom aŋ wosa aŋ pa , Wuni kəpet ɔ tha fɔf hɛ mɔ ɔwuni ɔwe .
43007047	Ka aŋFarisi aŋ pa , A po pəŋis nu sɔ-i ?
43007048	Agbəka alɔm thalɔm aŋFarisi aŋ po lanɛ kɔ-i ?
43007049	Kɛrɛ aŋfəm aŋe aŋa te tȧrȧ ȧŋthɔ , ȧranka aŋ wop ŋa .
43007050	Ɔwa Nikodimɔs ɔwe sa der ka Yisɔs tȧtȧk kɔnɔ yi ukin ka ŋaŋ ,
43007051	kɔ pa ro ŋaŋ , Ȧŋthɔ a su aŋ tə thonkas wuni kəte təlȧ kɔ-i , ɔwa kəte tȧrȧ ȧte ɔ yɔ-i ?
43007052	Aŋ pa ro ŋɔŋ , Munɔ sɔ mə wur ro Kalili-i ? Thɛns thɛns ti , mə tə fir kəpa unabi ɔ wur hɛ ro Kalili .
43007053	Ka wuni o wuni ɔ kɔnɛ ro seth kɔŋ .
43008001	Kɛrɛ Yisɔs ɔ kɔnɛ ka kateŋ ka Ɔlif .
43008002	Ɔwa ka ȧŋrey alɔm-e ɔ der ka ȧŋseth ŋa Kuru bəth bəth , ka aŋfəm bɛ aŋ der ro ŋɔŋ : kɔ yirȧ ɔ thəksa ŋa .
43008003	Ɔwa aŋkarmɔkɔ yi aŋFarisi aŋ kȧrȧ wuni bom ro ŋɔŋ ɔwe a wop ka kəyɔ kərəp ; ma a po təmər kɔ ratɔŋ-e ,
43008004	aŋ pa ro ŋɔŋ , Karmɔkɔ , a gbipanɛ ɔwuni bom ɔwe ka aŋfəl ŋa kərəp .
43008005	Ɔwa Mosisȧŋ ɔ yamari su ka ȧŋthɔ , kəpa wuni wunɔŋ a ba tə kədif kɔ məsar : munɔŋ-a to mə pa-e ?
43008006	Aŋ pa ȧte tə kəgbɔns kɔ , kȧmȧ aŋ ba tȧy tə kəgbanthir kɔ . Kɛrɛ Yisɔsȧŋ ɔ sanɛ , ɔ gbal yi aŋsəl ŋɔŋ ka ȧŋthɔf .
43008007	Maŋ bȧsər kəyif kɔ-e , ɔ yokanɛ , ɔ pa ro ŋaŋ , Wuni ɔwe te ba ahakɛ kətɔŋ ka nu-e , ta ɔ mɔtha ləmər kɔ ȧsar .
43008008	Ɔwa ɔ kȧl sanɛ , ɔ gbal yi aŋsəl ŋɔŋ ka ȧŋthɔf .
43008009	Maŋ təl ti-e , ɛmerȧ yaŋ ɛ ŋap ŋa , kaŋ wur ukin kin , kətəp ka ɔbaki haŋ ka ɔləpsɔ ; aŋ tey Yisɔsȧŋ kɔn son , yi ɔwuni bom ro ɔ təmȧ ratɔŋ .
43008010	Ma Yisɔsȧŋ ɔ kȧl yokanɛ-e , ɔ pa ka ɔwuni bom , Reke yi aŋa gbanthir mu-a , wuni kin ɔ sɔŋ hɛ mu mətheri-i ?
43008011	kɔ pa , Hali wuni , Pa . Ka Yisɔsȧŋ ɔ pa ro ŋɔŋ , Minɛ sɔ i sɔŋ hɛ mu mətheri ; kɔnɛ , ɔwa te sɔ yɔ ahakɛ .
43008012	Ɔwa Yisɔsȧŋ ɔ kȧl fɔfȧnɛ aŋfəm , ɔ pa , Minɛ yi ȧŋmothȧ ŋa ȧdȧru ; wuni ɔwe mə tȧŋ mi-e ɔ ba hɛ kəkɔth ka ȧŋsum , kɛrɛ ɔ tə ba ȧŋmothȧ ŋa aŋesəm .
43008013	Tiyȧŋ aŋFarisi aŋ pa ro ŋɔŋ , Munɔ mə gbakiɛnɛ ; aŋgbaki a mu aŋ yi hɛ tȧteŋ .
43008014	Yisɔs ɔ wosa ɔ pa , Hali i gbakiɛnɛ , aŋgbaki a mi aŋ yi tȧteŋ : ȧtesoma-e , i tȧrȧ ro i wur , ɔwa i tȧrȧ ro mə i kɔ-e ; kɛrɛ naŋ nə tɛ hɛ ro i wur , thalɔm ro mə i kɔ-e .
43008015	Naŋ nə thonkas mɔ mə nə nənk ; minɛ i thonkas hɛ wuni o wuni .
43008016	Hali i thonkas wuni , mathoŋkas ma mi mə yi tȧteŋ ; kotȧy-e i yi hɛ min son , kɛrɛ ɔKas ɔwe som mi ɔ yi yi minɛ .
43008017	Aŋko , ka ȧŋthɔ a nu sɔ a gbal kəpa aŋgbaki ŋa afəm ŋarəŋ aŋ yi tȧteŋ .
43008018	Minɛŋ ɔwe gbakiɛnɛ , ɔwa ɔKas ɔwe som mi ɔ gbaki ta ȧtȧ mi .
43008019	kaŋ pa ro ŋɔŋ , Reke ɔKas ka mu ɔ yi-e ? Yisɔsȧŋ ɔ wosa , Naŋ nə tɛ hɛ mi , nə tɛ hɛ ɔKas kȧmi : bepi nə tȧrȧ mi naŋ-e , nə tə tȧrȧ sɔ ɔKas kȧmi .
43008020	Yisɔsȧŋ ɔ fɔf ȧsim ȧte ka ɔdɛr ɔbɛnɛ , mɔ mɔ thəksa ka ȧŋseth ŋa Kuru : ɔwa wuni o wuni ɔ wop hɛ kɔ ; ȧtesoma-e ȧŋlɔkɔ ŋɔŋ aŋ tha bek hɛ .
43008021	Yisɔsȧŋ ɔ pa ro ŋaŋ , Minɛŋ i ti kɔnɛ , nə tə thɛns mi , ɔwa nə tə fi ka ɛhakɛ ɛ nu ; ro mə i kɔ-e , nə gbəli hɛ der ri .
43008022	Tiyȧŋ aŋYuda aŋ pa , Ɔ tə difnɛ-i , ma ɔ pa , Ro mə i kɔ-e , nə gbəli hɛ der ri-i ?
43008023	Ɔ pa ro ŋaŋ , Nia nə wur roratha , minɛŋ i wur rokɔm : nia nə yi ka ȧdȧru are ; minɛŋ i yi hɛ ka ȧdȧru are .
43008024	Tiyȧŋ i pa ro nu , nə tə fi ka ɛhakɛ ɛ nu : kotȧy-e bepi nə lanɛ hɛ kəpa minɛ yi kɔn-e , nə tə fi ka ɛhakɛ ɛ nu
43008025	kaŋ pa ro ŋɔŋ , Mun kanɛ-i ? Ka Yisɔsȧŋ ɔ pa ro ŋaŋ , Hali kɔnɔŋ ɔwe i kanɛ nu ka katəp .
43008026	I ba mȧtȧy məgbathi tə kəpa yi tə kəthoŋkas ta ȧtȧ nu : kɛrɛ ɔwe som mi-e ɔ yi tȧteŋ ; ɔwa mȧtȧy ama i təl ro ŋɔŋ mȧ mə i pa ka ȧdȧru .
43008027	Kɛrɛ pə sɔk hɛ ŋa kəpa ɔ fɔf ta ɔKas .
43008028	Ka Yisɔsȧŋ ɔ pa ro ŋaŋ , Ma nə po ŋata ɔWan ka wuni , nə tə tȧrȧ kəpa i yɔ hɛ tȧy o tȧy ka ȧŋmerȧ a mi son : kɛrɛ i fɔf mȧtȧy ame mɔ mə ɔKas ɔ thəksa mi .
43008029	Ɔwa ɔwe som mi ɔ yi yi minɛŋ : ɔKas ɔ tey hɛ mi min son ; ȧtesoma-e i yɔ mȧtȧy ama mə bɔnɛs kɔ alɔkɔ bɛ .
43008030	Ma ɔ fɔf ȧsim ȧte-e , afəm agbȧthi aŋ lanɛ kɔ .
43008031	Tiyȧŋ Yisɔsȧŋ ɔ pa ka aŋYuda aŋa po lanɛ kɔ , Bepi nə po bȧkər ka ȧrim ra mi , nə yi aŋkarande a mi tɛntɛnɛ ;
43008032	ɔwa nə tə tȧrȧ tȧteŋ , ɔwa tȧteŋ tə tə yɔ nu nə yi awuth akom .
43008033	Aŋ pa ro ŋɔŋ , Sə yi awuth ŋa Ebraham , sə la hɛ yi atar ka wuni o wuni : to pə som mə pa , A tə yɔ nu awuth akom-e ?
43008034	Yisɔsȧŋ ɔ pa ro ŋaŋ , I kanɛ nu tɛntɛnɛ , wuni o wuni ɔwe mə yɔ ahakɛ ɔ yi utar ka ahakɛ .
43008035	Kɛrɛ ɔtar ɔ tiyȧ hɛ ka ȧŋseth ŋa ɔmarki kɔŋ thəbana ; kɛrɛ ɔwan ɔ tə tiyȧ ri thəbana .
43008036	Tiyȧŋ bepi ɔWan ɔ səki nu awuth akom-e , nə tə yi awuth akom tɛntɛnɛ .
43008037	I tȧrȧ kəpa nə yi awuth ŋa Ebraham : kɛrɛ nə thɛns tə kədif mi , ȧtesoma-e ȧrim ra mi rə yirȧ hɛ ka ɛmerȧ ɛ nu .
43008038	I fɔf ȧte i təl ka ɔKas kȧmi : kɛrɛ naŋ nə yɔ ȧte nə təl ka ɔkas ka nu .
43008039	Aŋ pa ro ŋɔŋ , Ebraham-əŋ kɔnɔ yi ɔkas kȧsu . Yisɔsȧŋ ɔ pa ro ŋaŋ , Bepi nə yi awuth ŋa Ebraham-e , nə tə yɔ mȧyɔs ma Ebraham .
43008040	Kɛrɛ nə thɛns tə kədif mi , wuni ɔwe po kanɛ nu tȧteŋ , ȧte i po təl ka Kuru : Ebraham-əŋ ɔ la hɛ yɔ ȧte .
43008041	Naŋ nə yɔ mȧyɔs ma ɔkas ka nu . Kaŋ pa ro ŋɔŋ , A kom hɛ su rə kərəp , sə ba uKas ukin , Kurɔŋ kɔnɔŋ .
43008042	Yisɔsȧŋ ɔ pa ro ŋaŋ , Bepi Kurɔŋ ɔ yi ɔKas ka nu-e , nə tə bɔthər mi : ȧtesoma-e , i wur kəwur ka Kuru ; i der hɛ ka ȧŋmerȧ a mi gbeŋ , kɛrɛ kɔnɔ som mi .
43008043	To som nə te tȧrȧ kafɔf ka mi-e ? Hali ma nə te gbəli wop ȧrim ra mi .
43008044	Nia nə yi ka ɔkas ka nu Sethani , ɔwa ɛfela ya ɔkas ka nu yɛ nə yema yɔ . Ɔ yi udif kȧbi ka katəp , ɔ təmȧ hɛ ka tȧteŋ , pəkasifɛ tȧteŋ tə yi hɛ ro ŋɔŋ . Ma ɔ fɔf rəyem-e , ɔ fɔf ta atɔŋ : ȧtesoma-e uyem wɔŋ , yi ɔkas kati .
43008045	Kɛrɛ ma i kanɛ nu tȧteŋ , nə lanɛ hɛ mi .
43008046	Wuni reke kətɔŋ ka nu ɔ gbəli sɔŋ mi mətheri ta ahakɛ-e ? Ɔwa bepi i kanɛ nu tȧteŋ , kɔyɛŋ nə te mi lanɛ-e ?
43008047	Wuni ɔwe yi ka Kuru ɔ təl ȧsim ta Kuru : tesom nə təl hɛ ti , pəkasifɛ nə yi hɛ ka Kuru .
43008048	AŋYuda aŋ pa ro ŋɔŋ , Sə fɔf hɛ ɔlompi ma sə pa mə yi uSamariya-i , ɔwa mə ba ukərəfi-i ?
43008049	Yisɔsȧŋ ɔ pa , I ba hɛ ukərəfi : i yikis gbo ɔKas kȧmi , ɔwa nia nə sambos mi .
43008050	Minɛŋ i thɛns hɛ aŋyiki a mi gbeŋ : ukin ɔ yi ri ɔwe mə thɛns aŋyiki a mi , yi ɔwe mə gbəka ŋi .
43008051	I kanɛ nu tɛntɛnɛ , Bepi wuni ɔ wop ȧrim ra mi , ɔ nənk hɛ rafi thəbana .
43008052	AŋYuda aŋ pa , Ka-ake sə tȧrȧ kəpa mə ba ukərəfi . Ebraham-əŋ ɔ po fi , yi Aŋnȧbi : kɛrɛ munɔ mə pa , Bepi wuni ɔ wop ȧrim ra mi , rəfi rə wop hɛ kɔ thəbana .
43008053	Munɔ mə thasi Ebraham ɔkas kȧsu ɔwe fi , ɔwa Aŋnȧbi aŋ po fi : kanɛ mə thunthəranɛ-e ?
43008054	Yisɔsȧŋ ɔ pa , Bepi i yikisnɛ-e , aŋyiki a mi aŋ yi kətiŋ ; ɔKas kȧmi kɔnɔ mə yikis mi ; ta ɔwe nə pa ɔ yi ɔKuru ka nu .
43008055	Ɔwa nia nə tɛ hɛ kɔ , kɛrɛ minɛ i tȧrȧ kɔ : ɔwa bepi i pa i tɛ hɛ kɔ-e , i ti yi uyem mɔ niaŋ : kɛrɛ i tȧrȧ kɔ , ɔwa i wop ȧrim rɔŋ .
43008056	Ebraham-əŋ ɔkas ka nu , pə bɔnɛ kɔ tə kənəŋk ȧŋrey a mi , ɔwa ɔ nənk ŋi , ka pə bɔnɛ kɔ .
43008057	AŋYuda aŋ pa ro ŋɔŋ , Munɔ mə ba hɛ ras təren təgba tərəŋ tɔfɔt , ɔwa mə po nənk Ebrahamȧŋ-i ?
43008058	Yisɔsȧŋ ɔ pa ro ŋaŋ , I kanɛ nu tɛntɛnɛ , Yeŋka a kom Ebraham-əŋ , I yi .
43008059	kaŋ gbasi məsar tə kələməs kɔ : kɛrɛ Yisɔsȧŋ ɔ maŋknɛ , kɔ wur ka ȧŋseth ŋa Kuru , ɔ thas kətɔŋ ka ŋaŋ , ɔ kɔnɛ .
43009001	Ɔwa ma Yisɔsȧŋ ɔ bɔ thas-e , ɔ nənk ulaŋgba ufith kȧbi ma a kom kɔ .
43009002	Ka aŋkarande ŋɔŋ aŋ yif kɔ , aŋ pa , Karmɔkɔ , kanɛ yɔ ahakɛ-e , ta ma a kom kɔ ufith-e , ɔwe-o , thalɔm aŋa kom kɔ-e ?
43009003	Ka Yisɔsȧŋ ɔ pa ro ŋaŋ , Ɔwuni ɔwe ɔ yɔ hɛ ahakɛ , thalɔm aŋa kom kɔ : kɛrɛ a kom kɔ ufith kȧmȧ mȧyɔs ma Kuru mə tɔrinɛ ro ŋɔŋ .
43009004	I ba kəyɔ mapanth ma kɔnɔ ɔwe som mi , ma pə yi ras rəyaŋ : rȧtȧtȧk rə tə der , ma pə yi wuni o wuni ɔ gbəli hɛ yɔ məpanth .
43009005	Ma i yi nɔru , minɛ yi ȧŋmothȧ ŋa ȧdȧru .
43009006	Ma ɔ po pa yaŋ-e , ɔ thuf ro thɔf , kɔ yɔ ȧmȧntəs yɔftha , kɔ sop yi ka ɛfɔr ya ɔwuni fith .
43009007	kɔ pa ro ŋɔŋ , Kɔnɛ , mə wufnɛ ka ȧŋbunth aSilɔm ( aŋa a tepa kəpa , Som ) . Kɔ kɔnɛ , ɔ wufnɛ , kɔ kȧlanɛ ukəli .
43009008	Aŋfatanɛ yi ŋaŋ aŋa tȧrȧ kəpa ɔ la yi ufith , aŋ pa , Ɔwuni ɔwe mə la yirȧ tə kəthola kɔn tha ɔwe-i ?
43009009	Alɔm aŋ pa , Kɔnɔŋ , alɔm aŋ pa , Kɔn thahɔ , ɔ bȧlȧnɛ kɔ gbo : kɛrɛ kɔnɔ ɔ pa , Minɛŋ gbeŋ .
43009010	Tiyȧŋ aŋ pa ro ŋɔŋ , To pə təp a kanthi ɛfɔr ɛ mu-e ?
43009011	Ɔ pa , Ɔwuni ɔwe a bont Yisɔs ɔ yɔ ɛyɔftha , kɔ sop ɛfɔr ɛ mi , ɔ pa , Kɔnɛ wufnɛ ka ȧŋbunth aSilɔm , ka i kɔnɛ wufnɛ ka i sɔthɔ kəkəli .
43009012	kaŋ yif kɔ , Reke ɔ yi-e ? Kɛrɛ ɔlaŋgba ɔ pa , I tɛ hɛ .
43009013	Ka aŋfəm aŋ kȧrȧ ɔwuni ɔwe la yi ufith ka aŋFarisi .
43009014	Ɔwa pə yi aŋsabath ma Yisɔsȧŋ ɔ yɔ ɛyɔftha , ɔwa ɔ kanthi ɛfɔr yɔŋ .
43009015	AŋFarisi aŋ yif kɔ sɔ to ɔ sɔthɔ kakəli kɔŋ . Ɔ pa ro ŋaŋ , Ɔ bot ɛyɔftha ka ɛfɔr ɛ mi , ka i wufnɛ , ɔwa i nənk .
43009016	Tiyȧŋ aFaresi alɔm aŋ pa , Ɔwuni ɔwe ɔ wur hɛ ka Kuru , pəkasifɛ ɔ wop hɛ aŋsabath . Alɔm aŋ pa , To wuni ka ahakɛ mɔ gbəli yɔ ɛmisali ɛwunɔŋ-e ? Məgbayanɛ mə wɔŋ kətɔŋ ka ŋaŋ .
43009017	kaŋ kȧl pa ka ɔlaŋgba , To munɔŋ mə pa ta atɔŋ-e , ma ɔ po kanthi ɛfɔr ɛ mu-e ? Ɔ pa , Unabi wɔŋ .
43009018	Kɛrɛ aŋYuda aŋ lanɛ hɛ kəpa ɔ la yi ufith , ɔwa ɔ sɔthɔ kəkəli , haŋ aŋ tela aŋa kom ɔwe sɔthɔ kakəli kɔŋ .
43009019	kaŋ yif ŋa aŋ pa , Ɔwan ka nu kɔnɔ ɔwe-i , ɔwe nə pa a kom kɔ ufith-i , to pə som thɔŋ ɔ kəli ka-ake-e ?
43009020	Aŋa kom kɔ aŋ pa , Sə tȧrȧ kəpa ɔwan kȧsu kɔnɔŋ ɔwe ɔwa kəpa a kom kɔ ufith :
43009021	kɛrɛ ara yɔ ɔ kəli ka-ake , saŋ sə tɛ hɛ ri : ɔwa sə tɛ hɛ ɔwe kanthi ɛfɔr yɔŋ-e : ɔ po tɛŋa , yif kɔ nu ; ɔ tə gbakiɛnɛ .
43009022	Aŋ wosa yaŋ-e , pəkasifɛ aŋ nesa aŋYuda : kotȧy-e aŋYuda aŋ po lemranɛ kəpa , bepi wuni o wuni ɔ gbithanɛ kəpa Yisɔsȧŋ ɔ yi ɔKraist-e aŋ tə wurɔ kɔ ka ȧŋseth agbanɛ .
43009023	Tiyȧŋ aŋa kom kɔ aŋ pa , Ɔ po tɛŋa : yif kɔ nu .
43009024	AŋFarisi aŋ kȧl tela ɔlaŋgba ɔwe la yi ufith , aŋ pa ro ŋɔŋ , Yikis Kuru : sə tȧrȧ kəpa ɔwuni ɔwe ɔ yi wuni ka ahakɛ .
43009025	Ɔ wosa kəpa , Bepi ɔ yi wuni ləs-e , minɛŋ i tɛ hɛ , kɛrɛ tȧy tin i tȧrȧ , i la yi ufith kɛrɛ ka-ake i nənk .
43009026	kaŋ kȧl yif , To ɔ yɔna mu-e , to ɔ kanthi ɛfɔr ɛ mu-e ?
43009027	kɔ pa , I po kanɛ nu ti , kɛrɛ nə təlȧ hɛ mi : kɔyɛŋ nə yema təl ti sɔ-e , naŋ nə yema səkɛ akarande ŋɔŋ-i ?
43009028	kaŋ nal kɔ , aŋ pa , Munɔ yi ukarande kɔŋ , kɛrɛ saŋ sə yi akarande ŋa Mosis .
43009029	Sə tȧrȧ kəpa Kurɔŋ ɔ fɔfȧnɛ Mosisȧŋ , kɛrɛ ta ɔwuni ɔwe , sə tɛ hɛ ro ɔ wur .
43009030	Ɔlaŋgba ɔ pa , Kəla , tȧy təkabanɛ tȧŋ , ma nə te tȧrȧ ro ɔ wur , kɛrɛ ɔ po kanthi ɛfɔr ɛ mi .
43009031	Ɔwa sə tȧrȧ kəpa Kurɔŋ ɔ təlȧ hɛ wuni ka ahakɛ ; kɛrɛ bepi wuni o wuni ɔ bȧtho Kuru-e , ɔ yɔ mȧselɔ mɔŋ , kɔnɔ mɔ təlȧ .
43009032	Kəbi ka katəp ka ȧdȧru a tha təl hɛ kəpa wuni ɔ kanthi ɛfɔr ya wuni ɔwe a kom ufith .
43009033	Bepi ɔwuni ɔwe ɔ wur hɛ ka Kuru-e , ɔ gbəli hɛ yɔ tȧy o tȧy .
43009034	Aŋ pa ro ŋɔŋ , Munɔŋ gbeŋ a kom mu ka ɛhakɛ , ɔwa mə yema thəksa su-i ? kaŋ wurɔ kɔ .
43009035	Yisɔsȧŋ ɔ təl kəpa a po wurɔ kɔ : ɔwa ma ɔ fir kɔ-e , ɔ pa , Munɔ mə lanɛ ka ɔWan ka Kuru-i ?
43009036	kɔ pa , Pa , kɔn kanɛ-e , kȧmȧ i lanɛ kɔ-e ?
43009037	Yisɔs ɔ pa ro ŋɔŋ , Mə po nənk kɔ , ɔwa kɔnɔŋ ɔwe mə fɔfȧnɛ mu .
43009038	kɔ pa , Pa , i lanɛ . Kɔ bȧtho kɔ .
43009039	Yisɔsȧŋ ɔ pa , Ta kathoŋkas tə i der ka ȧdȧru are , kȧmȧ aŋfəm aŋa te nənk aŋ nənk ; ɔwa kȧmȧ ŋaŋ aŋa nənk aŋ fitha .
43009040	AŋFarisi alɔm aŋa təl mɔ mɔ fɔf mȧtȧy ame , aŋ pa ro ŋɔŋ , Saŋ sɔ sə yi afith-i ?
43009041	Yisɔsȧŋ ɔ pa ro ŋaŋ , Bepi nə yi afith-e , nə ba hɛ naŋ ahakɛ ; kɛrɛ ka-ake nə pa , Sə nənk ; tiyȧŋ aŋhakɛ a nu aŋ bȧkər .
43010001	I kanɛ nu tɛntɛnɛ , Wuni o wuni ɔwe te tȧŋ ka kadare ka kawɔrɛ ka talɔmɛ , kɛrɛ ɔ gbep ri rə roŋ dəlɔm , kɔnɔ kati ukei wɔŋ .
43010002	Kɛrɛ ɔwe mə tȧŋ ka kadare ɔ yi ɔtɔl ka talɔmɛ .
43010003	Ɔbumər ɔ kanthɛ kɔ kadare ; ɔwa talɔmɛ aŋ təl ȧrim rɔŋ , ɔwa ɔ tela talɔmɛ tɔŋ ka ames maŋ , ɔ wurɔ ŋa rokaŋ .
43010004	Bepi ɔ po wurɔ talɔmɛ tɔŋ bɛ-e , ɔ təmȧ ŋa kədi , ɔwa talɔmɛ aŋ tȧŋ kɔ ; ȧtesoma-e aŋ tȧrȧ ȧrim rɔŋ .
43010005	Aŋ selɔ hɛ tȧŋ wuni tel , kɛrɛ aŋ tə gbukɛ kɔ , kotȧy-e aŋ tȧrȧ hɛ ȧsim ta atik .
43010006	Aŋlomɔ aŋe Yisɔsȧŋ ɔ pa ro ŋaŋ ; kɛrɛ pə sɔk hɛ ŋa ȧte ɔ pa .
43010007	Ka Yisɔsȧŋ ɔ kȧl pa ro ŋaŋ , I kanɛ nu tɛntɛnɛ , Minɛ yi kadare ka talɔmɛ .
43010008	Ŋa bɛ aŋa mɔtha mi der aŋ yi akey yi afəm aluk kɛrɛ talɔmɛ aŋ təlȧ hɛ ŋa .
43010009	Minɛ yi kadare : bepi wuni o wuni ɔ wɔŋ ka kȧta ka mi-e , ɔ tə kisi , ɔwa ɔ tə wɔŋ , ɔ tə wur , ɔ tə bəp ɛwɔnth .
43010010	Ukey ɔ der gbo kȧmȧ ɔ keya , ɔ fai , ɔwa ɔ dim talɔmɛ : minɛ i der kȧmȧ aŋ ba aŋesəm , ɔwa kȧmȧ aŋ ba ŋi ɔlay .
43010011	Minɛ yi ɔtɔl təlɔmɛ ufinɔ : ɔtɔl ufinɔ ɔ tə sɔnd aŋesəm ŋɔŋ ta talɔmɛ .
43010012	Wuni ɔwe yi uyamɔ , ɔ te yi ɔtɔl , ɔwe te ba talɔmɛ , bepi ɔ nənk kathɔlu ɔ der-e , ɔ tey talɔmɛ , ɔ gbukɛ : ɔwa kathɔlu ɔ tə gbip ŋa , ɔ tə sakthi talɔmɛ .
43010013	Ɔyamɔ ɔ tə gbukɛ , pəkasifɛ ɔ yi uyamɔ , tə ba hɛ kɔ tȧy ta talɔmɛ .
43010014	Minɛ yi ɔtɔl talɔmɛ ufinɔ , i tȧrȧ talɔmɛ ta mi , ɔwa talɔmɛ ta mi aŋ tȧrȧ mi ,
43010015	hali mɔ ɔKas ɔ tȧrȧ mi , ɔwa minɛ i tȧrȧ ɔKas ; ka i sɔnd aŋesəm a mi ta talɔmɛ .
43010016	Ɔwa i ba təlɔmɛ təlɔm , aŋa te yi ka kawɔrɛ ake : ŋaŋ sɔ i ba kəkara , ɔwa aŋ tə təl ȧrim ra mi : ɔwa aŋ tə yi kuthi kin , aŋ tə ba ɔtɔl kin .
43010017	Tȧsom ɔKas ɔ bɔthər mi , pəkasifɛ i sɔnd aŋesəm a mi , kȧmȧ i kȧl gbasi ŋi .
43010018	Wuni o wuni ɔ nɔy hɛ mi ŋi , kɛrɛ min minɛnɛ i sɔndnɛ . I ba afɔsɔ tə kəsɔnd ŋi , ka i ba afɔsɔ tə kəkal gbasi ŋi . Aŋyamari aŋe i sɔthɔ kəwur ka ɔKas kȧmi .
43010019	Ka məgbayanɛ mə yi kətɔŋ ka aŋYuda salata ȧsim ȧte .
43010020	Agbȧthi rɔŋaŋ aŋ pa , Ɔ ba ukərəfi , kɔn pəŋk : kɔyɛŋ mə nə təlȧ kɔ-e ?
43010021	Alɔm aŋ pa , Ȧsim ȧte tə yi hɛ sim ta wuni ɔwe ba ukərəfi . Ukərəfi ɔ gbəli kanthi ɛfɔr ya aŋfith-i ?
43010022	Ɔwa amet ma kasəməs ȧŋseth ŋa Kuru mə yi ro Yerusalɛm ka ȧŋlɔkɔ ŋa ɔtaŋk .
43010023	Ka Yisɔsȧŋ ɔ kɔth kɔth ka aŋgbənthəŋ ŋa Sɔlɔmɔn aŋa yi ka ȧŋseth ŋa Kuru .
43010024	Ka aŋYuda aŋ gbətɔ kɔ , kaŋ pa ro ŋɔŋ , To pə ba kəwon mə yɔ ɛmerȧ ɛ su ɛ sɔkanɛ-e ? Bepi munɔ yi ɔKraist-e , kanɛ su ti gbafəth .
43010025	Yisɔsȧŋ ɔ lasia ŋa , ɔ pa , I po kanɛ nu , kɛrɛ nə lanɛ hɛ : mȧyɔs ama i yɔ ka ȧŋes ŋa ɔKas kȧmi , mȧ mə gbaki ta ȧtȧ mi .
43010026	Kɛrɛ nə lanɛ hɛ , ȧtesoma-e nə yi hɛ talɔmɛ ta mi .
43010027	Talɔmɛ ta mi aŋ təl ȧrim ra mi , ɔwa aŋ tȧŋ mi , ɔwa i tȧrȧ ŋa :
43010028	ka i sɔŋ ŋa aŋesəm thəbana ; ɔwa aŋ ba hɛ kədinɛ thȧnkȧŋ , ɔwa wuni o wuni ɔ gbəli hɛ kathi ŋa ka kȧta kȧmi .
43010029	ƆKas kȧmi ɔwe sɔŋ ŋa ro mi , ɔ yi ubana uthasi bɛ ; ɔwa wuni o wuni ɔ gbəli hɛ kathi ŋa ka kȧta ka ɔKas kȧmi .
43010030	Minɛŋ yi ɔKas sə yi ukin .
43010031	AŋYuda aŋ kȧl sɔ gbasi məsar tə kələməs kɔ .
43010032	Yisɔsȧŋ ɔ pa ro ŋaŋ , I po tɔri nu məyɔs məfinɔ məlai ka ɔKas kȧmi ; ta apanth areke gbeŋ mə nə ləməs mi məsar-e ?
43010033	AŋYuda aŋ pa , Ta apanth afinɔ sə ləməs hɛ mu məsar , kɛrɛ ta kəŋamnɛ Kuru : ɔwa pəkasifɛ munɔ ma mə yi gbo wuni , mə thunthəranɛ Kuru .
43010034	Yisɔsȧŋ ɔ pa ro ŋaŋ , A gbal hɛ ti ka ȧŋthɔ a nu kəpa , I pa , nə yi turu-i ?
43010035	Bepi ɔ bont ŋa turu , ka aŋa ȧrim ra Kuru rə der-e , ɔwa a gbəli hɛ ləsər mȧgbal ;
43010036	nə pa ta atɔŋ , ɔwe ɔKas ɔ po səməs , ɔwa ɔ som ka ȧdȧru , Mə ŋamnɛ Kurɔŋ , pəkasifɛ i pa , Minɛ yi ɔWan ka Kuru-i ?
43010037	Bepi i yɔ hɛ mȧyɔs ma ɔKas kȧmi , te mi lanɛ .
43010038	Kɛrɛ bepi i yɔ ma-e , hali nə lanɛ hɛ mi , lanɛ nu mȧyɔs : kȧmȧ nə tȧrȧ , ɔwa pə sɔk nu , kəpa ɔKas ɔ yi yi minɛŋ , ɔwa minɛŋ i yi yi ɔKas
43010039	Tiyȧŋ aŋ kȧl thɛns tə kəwop kɔ ; kɛrɛ ɔ kathɛ ka mȧta maŋ .
43010040	Ka Yisɔsȧŋ ɔ kɔnɛ sɔ ro Yɔrdan mɔri ka ɔdɛr ro Yɔnȧŋ ɔ mɔtha baftays afəm , kɔ yirȧ ri .
43010041	Ɔwa afəm agbȧthi aŋ der ro ŋɔŋ , kaŋ pa , Yɔnȧŋ ɔ yɔ hɛ amisali , kɛrɛ mȧtȧy bɛ ama Yɔnȧŋ ɔ pa ta ɔlaŋgba ɔwe mə yi tȧteŋ .
43010042	Ka afəm agbȧthi aŋ lanɛ kɔ ri .
43011001	Ka wuni lɔm ɔ tu , ȧŋes ŋɔŋ ŋə yi Lasarɔs , ɔwe ro Bɛthani , kagbɔm ka Meri yi Martha-əŋ ɔwɔnt kɔŋ ubɛra .
43011002	Meri kɔnɔŋ , ɔwe sop ɔMarki masopa məfɔlfɔl ɔwa ɔ nasi ȧtȧtək tɔŋ yi aŋfon ŋɔŋ , ɔwe ɔwɔnt kɔŋ Lasarɔs ɔ tu .
43011003	Tiyȧŋ aŋwɔnt ŋɔŋ abɛra aŋ som ka Yisɔs , aŋ pa , ƆMariki , kəla kɔn ɔwe mə bɔthər ɔ tu .
43011004	Ma Yisɔsȧŋ ɔ təl ti-e , ɔ pa , Ratu are rə yi hɛ ta kəfi , kɛrɛ ta aŋyiki ŋa Kuru kȧmȧ ɔWan ka Kuru ɔ sɔthɔ ayiki ta ti .
43011005	Ɔwa , Yisɔsȧŋ ɔ bɔthər Martha-əŋ , yi ɔwɔnt kɔŋ ubɛra , yi Lasarɔs .
43011006	Kɛrɛ ma ɔ təl kəpa Lasarɔs ɔ tu-e , ɔ yirȧ ras mərey mȧrəŋ ka ɔdɛr ro ɔ yi .
43011007	Kədarəŋ kati ɔ pa ka aŋkarande ŋɔŋ , Maŋ kȧl nu sɔ kɔ ro Yudia .
43011008	Aŋkarande ŋɔŋ aŋ pa ro ŋɔŋ , Karmɔkɔ , ka ɔthan ɔwe aŋYuda aŋ thɛns tə kələməs mu məsar ; ɔwa mə tə kɔ ri sɔ-i ?
43011009	Yisɔsȧŋ ɔ pa , Ȧŋrey aŋ ba hɛ ɛlɔkɔ tɔfɔt yɛrəŋ-i ? Bepi wuni ɔ kɔth rəyaŋ-e , ɔ pəth hɛ , ȧtesoma-e ɔ nənk ȧŋmothȧ ŋa ȧdȧru are .
43011010	Kɛrɛ bepi wuni ɔ kɔth tatak-e , ɔ tə pəth ; ȧtesoma-e ȧŋmothȧ aŋ yi hɛ rokor kɔŋ .
43011011	Yisɔsȧŋ ɔ pa mȧtȧy ame , kədarəŋ kati ɔ pa , Lasarɔs ɔyathki kȧsu ɔ dirȧ , kɛrɛ i kɔ kȧmȧ i thəmi kɔ .
43011012	Aŋkarande ŋɔŋ aŋ pa , Mariki , bepi ɔ dirȧ-e , pə tə fisa kɔ .
43011013	Kɛrɛ Yisɔsȧŋ ɔ fɔf ta rafi rɔŋ ; aŋ nanɛ kəpa ɔ fɔf ta kafothanɛ ka mərey .
43011014	Ka Yisɔsȧŋ ɔ kanɛ ŋa gbəraŋ kəpa , Lasarɔs ɔ po fi .
43011015	Ɔwa salata nu pə bɔnɛ mi mə i te bəpər , kȧmȧ nə lanɛ mi ; kɛrɛ maŋ kɔnɛ nu thɔŋ ro ŋɔŋ .
43011016	Ka Thɔmɔs ɔwe a bont kȧbȧri , ɔ pa ka aŋkarande alɔm , Maŋ kɔnɛ nu sɔ , kȧmȧ sə fi yi kɔnɔ .
43011017	Ma Yisɔsȧŋ ɔ bek-e , ɔ bəp Lasarɔsȧŋ ɔ po thɔ yi ka kȧboma mərey manlɛ .
43011018	Ɔwa Bɛthani kə yi ɔfati yi ro Yerusalɛm , mɔlɔ ma ɛmail yɛrəŋ :
43011019	ka aŋYuda agbȧthi aŋ der ka Matha yi Merɛŋ , tə kəbɛfəth ŋa ta ɔwɔnt ka ŋaŋ uruni .
43011020	Ɔwa ma Marthaŋ ɔ təl kəpa Yisɔsȧŋ ɔ tə der-e , ɔ kɔnɛ tə kəgbans kɔ : kɛrɛ Merɛŋ ɔ yirȧ ras ro seth .
43011021	Ka Mathaŋ ɔ pa ka Yisɔs , Pa bepi munɔ mə bəpər naŋ-e , ɔwɔnt mi ɔ fi hɛ naŋ .
43011022	Kɛrɛ hali ka-ake , i tȧrȧ kəpa tȧy o tȧy ȧte mə yif Kuru-e , Kurɔŋ ɔ tə sɔŋ mu ti .
43011023	Yisɔs ɔ pa ro ŋɔŋ , Ɔwɔnt mu ɔ tə yokanɛ sɔ .
43011024	Mathaŋ ɔ pa ro ŋɔŋ , I tȧrȧ kəpa ɔ tə yokanɛ sɔ ka kȧyokanɛ ka ȧŋrey aləpsɔ .
43011025	Yisɔsȧŋ ɔ pa ro ŋɔŋ , Minɛ yi kȧyokanɛ , yi aŋesəm : kɔn ɔwe mə lanɛ mi , hali ɔ po fi , ɔ tə kȧl kəli :
43011026	ɔwa wuni o wuni ɔwe kəli ɔwa ɔ lanɛ mi-e , ɔ ba hɛ kəfi thəbana . Mə lanɛ ȧte-i ?
43011027	Ɔ lasi ɔ pa , Aŋko , Pa ; i lanɛ kəpa munɔ mə yi ɔKrayst , ɔWan ka Kuru , ɔwe yi tə kəder ka ȧdȧru .
43011028	Ɔwa ma ɔ po pa ȧte , ɔ kɔnɛ , ɔ tela Merɛŋ ɔwɔnt kɔŋ ubɛra sɔy , ɔ pa , ƆKarmɔkɔ ɔ po der , ɔ tela mu .
43011029	Ma ɔ təl ȧte , ɔ yokanɛ lɛmp , ɔ kɔnɛ ro ŋɔŋ .
43011030	Ɔwa Yisɔsȧŋ ɔ tha bek hɛ ro pet , ɔ yi ras ka ɔdɛr ro Mathaŋ ɔ bəp kɔ .
43011031	AŋYuda aŋa yi yi Merɛŋ ro seth aŋa bɛfəth kɔ-e , maŋ nənk ɔ yokanɛ lɛmp ɔ wur-e , aŋ tȧŋ kɔ , aŋ nanɛ kəpa ɔ kɔnɛ ka kȧboma tə kəbok ri .
43011032	Ma Merɛŋ ɔ bek ro Yisɔs ɔ yi-e , ɔwa ɔ nənk kɔ , ɔ gbəpsa ro thɔf ka ȧtȧtək tɔŋ , ɔ pa ro ŋɔŋ , Pa , bepi munɔ mə bəpər naŋ-e , ɔwɔnt mi ɔ fi hɛ naŋ .
43011033	Ma Yisɔsȧŋ ɔ nənk kɔ ɔ bok-e , yi aŋYuda aŋa der yi kɔnɔ , ɔ laŋ rə ȧmerȧ , ɔwa pə kɛtha kɔ ,
43011034	kɔ pa , Reke nə bot kɔ-e ? Aŋ pa ro ŋɔŋ , Pa , der mə kəli .
43011035	Yisɔsȧŋ ɔ bok .
43011036	Tiyȧŋ aŋYuda aŋ pa , Kəla ma ɔ bɔthər kɔ !
43011037	Kɛrɛ alɔm aŋ pa , Ɔlaŋgba ɔwe , ɔwe kanthi ɛfɔr ya aŋfith , ɔ gbəli hɛ naŋ yɔ kȧmȧ ɔwuni ɔwe ɔ te fi-i ?
43011038	Tiyȧŋ Yisɔsȧŋ ɔ laŋ sɔ rə ȧmerȧ , ɔ der ka kȧboma . Kəyaŋka kaŋ ɔwa ȧsar aŋ yi ka ɔwɔnd wati .
43011039	Ka Yisɔsȧŋ ɔ pa , Səka nu aŋsar . Mathaŋ , ɔwɔnt ubɛra ka ɔwe po fi , ɔ pa ro ŋɔŋ , Pa ɔ tə bup thɔŋ : kotȧy-e mərey manlɛ thɔŋ ma ɔ po fi .
43011040	Yisɔsȧŋ ɔ pa ro ŋɔŋ , I kanɛ hɛ mu naŋ kəpa , bepi mə lanɛ mə tə nənk aŋyiki ŋa Kuru-i ?
43011041	kaŋ səka aŋsar . Ka Yisɔsȧŋ ɔ lakthɛ , ɔ pa , Pa i muti mu mɔmɔ ma mə po təlȧ mi .
43011042	Ɔwa i tȧrȧ mə təlȧ mi lɔkɔ o lɔkɔ : kɛrɛ salata aŋfəm aŋa təmȧ təmȧ nɔ i pa ti , kȧmȧ aŋ lanɛ kəpa munɔ som mi .
43011043	Ma ɔ po pa ȧte , ɔ pa rə rim rəbana , Lasarɔs , wur !
43011044	Ɔwa kɔnɔ ɔwe fi naŋ-e , ɔ wur , ȧtȧtək tɔŋ yi mȧta mɔŋ mə yi məsek yi kasaŋke , ɔwa a rapər ader rɔŋ yi agbasa ȧferȧ . Yisɔsȧŋ ɔ pa ro ŋaŋ , Səli kɔ nu , kȧmȧ ɔ kɔnɛ .
43011045	Tiyȧŋ aŋYuda agbȧthi aŋa der ka Meri , maŋ nənk ȧte Yisɔsȧŋ ɔ yɔ-e , aŋ lanɛ kɔ .
43011046	Kɛrɛ alɔm aŋ kɔnɛ ka aŋFarisi , kaŋ kanɛ ŋa mȧtȧy ama Yisɔsȧŋ ɔ po yɔ .
43011047	Ka aŋfode abana yi aŋFarisi aŋ thoŋkla aŋSanhedrin , kaŋ pa , To mə sə yɔ-e ? kotȧy-e ɔwuni ɔwe ɔ yɔ ɛmisali ɛgbathi ,
43011048	bepi sə ter kɔ gbo yaŋ-e , afəm bɛ aŋ tə lanɛ kɔ : ɔwa aŋRom aŋ tə der aŋ tə nɔy mayira ma su yi ȧŋbona a su .
43011049	Kɛrɛ ukin ka ŋaŋ , Kayafas , mɔ ɔ yi ɔfode ubana karen kati , ɔ pa ro ŋaŋ , Nə tɛ hɛ koko ,
43011050	nə nanɛ hɛ kəpa pə fisa su kȧmȧ wuni kin ɔ fi ta aŋfəm , kȧmȧ ȧŋbona bɛ aŋ te dinɛ-i ?
43011051	Ɔ pa hɛ ȧte ka ȧŋmerȧ ŋɔŋ : kɛrɛ mɔ ɔ yi ɔfode ubana ka karen kati , ɔ nȧbi kəpa Yisɔsȧŋ ɔ tə fi ta ȧŋbona ;
43011052	ɔwa pə yi hɛ ta ȧŋbona ŋati son , kɛrɛ kȧmȧ ɔ thoŋkla dɛr ɔkin aŋwuth ŋa Kuru sɔ aŋa po sakanɛ .
43011053	Tiyȧŋ kətəp ka ȧŋrey ŋati aŋ nəŋkanɛ kȧmȧ aŋ dif Yisɔsȧŋ .
43011054	Tiyȧŋ Yisɔsȧŋ ɔ kɔth hɛ sɔ gbafəth kətɔŋ ka aŋYuda ; ɔ wur ri ɔ kɔnɛ ka ȧŋthɔf aŋa fatər ro wula , ka kȧpet ȧke a bont Ifrem , ɔ yirȧ ri yi aŋkarande ŋɔŋ .
43011055	Ka amet ma kapainɛ ma aŋYuda mə fat : ka afəm agbȧthi aŋ kɔnɛ ro Yerusalɛm , kəwur ka ȧŋgbȧp ŋati yeŋka amet mə bek , kȧmȧ aŋ gbilinɛ .
43011056	kaŋ thɛns Yisɔsȧŋ , kaŋ fɔflanɛ maŋ təmȧ ka ȧŋseth ŋa Kuru , aŋ pa , To nə nanɛ ɔ der hɛ ka amet-e ?
43011057	Aŋfode abana yi aŋFarisi aŋ po yamari kəpa , bepi wuni o wuni ɔ tȧrȧ ro ɔ yi-e , ɔ ba kətɔri ti , kȧmȧ aŋ wop kɔ .
43012001	Ɔwa mərey tamthərukin yeŋka amet ma kapainɛ mə bek-e , Yisɔsȧŋ ɔ der ro Bɛthani , ro Lasarɔs ɔ yi , ɔwe Yisɔs ɔ yokas ka rafi .
43012002	Ka a bɛmpa kɔ ri da rədi ; ka Martha-əŋ ɔ binya kɔ , kɛrɛ Lasarɔs-əŋ ɔ yi ukin ka ŋaŋ aŋa yirȧ ka kədi yi kɔnɔ .
43012003	Tiyȧŋ Merɛŋ ɔ gbasi awet ŋin ŋa mȧro məsopa məfɔlfɔl , məbaki mɔlɔ , ɔ sop ȧtȧtək ta Yisɔs , kɔ nasi ȧtȧtək tɔŋ yi aŋfon ŋɔŋ : ka ȧŋseth aŋ la ȧŋbɔnt ŋa ȧmȧro .
43012004	Kɛrɛ Yudas Iskariyɔtȧŋ , ukin ka aŋkarande ŋɔŋ , ɔwe mə re sɔnd kɔ , ɔ pa ,
43012005	To som a te thila masopa məfɔlfɔl ame ta ɛsiliŋ tɛmɛ təsas , kȧmȧ a sɔŋ yi aŋfəm amɔnɛ-e ?
43012006	Ɔ fɔf ȧte pə yi hɛ kəpa ɔ ba ananɛ ta ȧŋmɔnɛ , kɛrɛ pəkasifɛ ɔ yi ukei , ɔwa mɔ ɔ ba aŋgbaŋfa , ɔ kera ara a bot ri .
43012007	Kɛrɛ Yisɔsȧŋ ɔ pa , Ter kɔ : ɔ bɛnɛnɛ ma ta ȧŋrey ŋa kəmȧnk mi .
43012008	Ȧtesoma-e nə ba ȧŋmɔnɛ ro nu lɔkɔ o lɔkɔ , kɛrɛ minɛŋ nə ba hɛ lɔkɔ o lɔkɔ .
43012009	Aŋfəm ŋa aŋYuda agbȧthi aŋ təl kəpa Yisɔsȧŋ ɔ yi ri : kaŋ der pə yi hɛ gbo salata Yisɔs son , kɛrɛ kȧmȧ aŋ gbəli sɔ nənk Lasarɔs-əŋ , ɔwe ɔ po yokas ka rəfi .
43012010	Kɛrɛ aŋfode abana aŋ nəŋkanɛ kȧmȧ aŋ dif sɔ Lasarɔs-əŋ ;
43012011	pəkasifɛ salata kɔnɔ aŋYuda agbȧthi aŋ kɔnɛ , ɔwa aŋ lanɛ Yisɔs .
43012012	Ka ȧŋrey alɔm aŋfəm agbȧthi aŋa der ka amet , ma aŋ təl kəpa Yisɔsȧŋ ɔ tə der ro Yerusalɛm-e ,
43012013	aŋ gbasi ɛrɔŋkɔ , kaŋ wur tə kəgbans kɔ , aŋ sel ɛrɔŋ , Hosana uruba wɔŋ ɔwe mə der ka ȧŋes ŋa ɔMarki ɔBȧy ka Isrɛl .
43012014	Ɔwa Yisɔsȧŋ , ma ɔ po sɔthɔ asofali ufɛth-e , ɔ rensa kɔ ; mɔ mə a gbal ti kəpa ,
43012015	Te nesa , ɔwan ubɛra ka ro Sayɔn : kəla , ɔBȧy ka mu ɔ der , ɔ rensa rə asofali ufɛth .
43012016	Ka ɔtɔtɔkɔ pə sɔk hɛ aŋkarande ŋɔŋ ta mȧtȧy ame : kɛrɛ ma a po yikis Yisɔsȧŋ aŋ kala ȧmerȧ kəpa a gbal mȧtȧy ame ta atɔŋ , ɔwa kəpa aŋ po yɔna kɔ mȧtȧy ame .
43012017	Tiyȧŋ ȧruniya ara yi yi kɔn ma ɔ tela Lasarɔs-əŋ tə kəwur ka kaboma-e , ɔwa ɔ kəlis kɔ kəwur ka rəfi , aŋ sɔŋ məseri .
43012018	Ta ȧŋsabu aŋe sɔ aŋfəm aŋ kɔnɛ tə kəgbans kɔ , kotȧy-e aŋ təl kəpa ɔ po yɔ amisali aŋe .
43012019	Tiyȧŋ aŋFarisi aŋ pa kətɔŋ ka ŋaŋ , Kəla ma nə te gbəli yɔ tȧy o tȧy , kəla ȧdȧru bɛ rə tȧŋ kɔ .
43012020	Ɔwa aKrik alɔm aŋ yi kətɔŋ ka aŋfəm aŋa der ka amet tə kəbatho .
43012021	Aŋ der ka Filip , ɔwe ro Bɛthsayda ake ro Kalili , aŋ kanɛ kɔ , Pa , sə yema nənk Yisɔsȧŋ .
43012022	Filipȧŋ ɔ der ɔ kanɛ Andrɔŋ , ka Andrɔŋ yi Filipȧŋ aŋ kanɛ Yisɔsȧŋ .
43012023	Ka Yisɔsȧŋ ɔ pa ro ŋaŋ , Ȧŋlɔkɔ aŋ bek kȧmȧ a yikis ɔWan ka wuni .
43012024	I kanɛ nu tɛntɛnɛ , Bepi ȧŋluka ŋa awit aŋ fumpɔ hɛ ka ȧŋthɔf rokor aŋ fi , aŋ tiyȧ ri son : kɛrɛ bepi aŋ fi ri , aŋ tə wur məkomi məgbathi .
43012025	Wuni ɔwe bɔthər aŋesəm ŋɔŋ ɔ tə dim ŋi , kɛrɛ wuni ɔwe gbɛŋa aŋesəm ŋɔŋ ka ȧdȧru are ɔ tə bɛnɛ ŋi haŋ ka aŋesəm thəbana .
43012026	Bepi wuni ɔ yema yi ȧbɔy a mi , ta ɔ tȧŋ mi ; ɔwa ro minɛ i yi , ri sɔ ȧŋbɔy a mi ɔ tə yi : bepi wuni o wuni ɔ yɔna mi , kɔnɔ ɔKas mɔ yikis .
43012027	Ka-ake ȧŋmerȧ a mi aŋ sɔmpa ; ɔwa to mə i pa-e ? Pa , kisis mi ka ȧŋlɔkɔ aŋe-e ? Kɛrɛ ta ȧŋsabu aŋe gbeŋ tə i der ka ȧŋlɔkɔ aŋe .
43012028	Pa , yikis ȧŋes a mu . Ka rim rə wur ka ȧkȧriyana , rə pa , I pɔ yikis ŋi , ɔwa i ti kȧl sɔ yikis ŋi .
43012029	Ka aŋfəm aŋa təmȧ ri , aŋ təl ti , aŋ pa arɛŋ də gbɛŋ ; alɔm aŋ pa , Umȧleka ɔ fɔfȧnɛ kɔ .
43012030	Kɛrɛ Yisɔsȧŋ ɔ pa , Ȧrim are rə de hɛ ta ȧtȧ mi , kɛrɛ ta ȧtȧ nu .
43012031	Ka-ake ka pə yi kathoŋkas ka ȧdȧru are ; ka-ake a tə wurɔ ɔwe yi rȧbomp ka ȧdȧru are .
43012032	Ɔwa minɛŋ , bepi a ŋata mi kəwur ka ȧŋthɔf i ti liŋ aŋfəm bɛ ro rɔmi .
43012033	Yisɔsȧŋ ɔ pa ȧte , kȧmȧ ɔ tɔri ko rəfi ɔ ba kəfi .
43012034	Ka ȧruniya rə pa , Sə po təl ka ȧŋthɔ kəpa Kraystȧŋ ɔ tiyȧ thəbana : ɔwa to munɔŋ mə pa , A ba kəŋata ɔWan ka wuni-e ? Kanɛ yi ɔWan ka wuni ɔwe-e ?
43012035	Yisɔsȧŋ ɔ pa ro ŋaŋ , Alɔkɔ agbut gbo thɔŋ ta ȧŋmothȧ kəyi ro nu . Kɔth nu ka ȧŋlɔkɔ nə ba ȧŋmothȧ , kȧmȧ ȧŋsum aŋ te nu wop : kotȧy-e ɔwe mə kɔth ka ȧŋsum-e , ɔ tɛ hɛ ro mɔ kɔ-e .
43012036	Ma nə ba ras ȧŋmothȧ-e , lanɛ nu ȧŋmothȧ kȧmȧ nə yi awuth ŋa ȧŋmothȧ . Ma Yisɔsȧŋ ɔ pa ȧte , ɔ kɔnɛ , ɔ maŋknɛ ŋa .
43012037	Kɛrɛ hali ma ɔ po tɔri ŋa ɛmisali ɛgbathi , aŋ lanɛ hɛ kɔ :
43012038	kȧmȧ ȧrim ra Isaya ɔnȧbi rə lasər , ara pa , Pa , kanɛ po lanɛ aŋkanɛ a su-e ? Ɔwa ka kanɛ a ŋaibi ȧŋlonk ŋa ɔMarki e ?
43012039	Ta ȧŋsabu aŋe aŋ te gbəli lanɛ , pəkasifɛ Aysayaŋ ɔ pa sɔ ,
43012040	Ɔ po fithəs ɛfɔr yaŋ , ɔwa ɔ gbolŋas ɛmerȧ yaŋ ; Thani aŋ nənk yi ɛfɔr yaŋ , ɔwa aŋ sɔthnɛ yi ɛmerȧ yaŋ , Ɔwa aŋ lafthɛ , Ɔwa i damər ŋa .
43012041	Aysaya ɔ fɔf mȧtȧy ame ma ɔ nənk aŋyiki ŋɔŋ , ɔwa ɔ fɔf ta atɔŋ .
43012042	Halisa agbəka agbȧthi aŋ lanɛ kɔ : kɛrɛ salata aŋFarisi aŋ gbithanɛ hɛ ti , kȧmȧ a te wurɔ ŋa ka ȧŋseth agbanɛ :
43012043	kotȧy-e aŋ bɔthər aŋyiki ŋa aŋfəm pəthasi aŋyiki ŋa Kuru .
43012044	Yisɔsȧŋ ɔ ŋata ȧrim rɔŋ , ɔ pa , Ɔwe lanɛ mi-e , ɔ lanɛ hɛ minɛŋ , kɛrɛ kɔnɔ ɔwe som mi .
43012045	Ɔwa ɔwe nənk mi-e , ɔ nənk sɔ kɔnɔ ɔwe som mi .
43012046	I der mɔ amotha ka ȧdȧru , kȧmȧ wuni o wuni ɔwe mə lanɛ mi-e , ɔ ba hɛ tə kətia ka ȧŋsum .
43012047	Ɔwa bepi wuni o wuni ɔ təl ȧsim ta mi , kɛrɛ ɔ wop hɛ ti-e , i thonkas hɛ kɔ : ȧtesoma-e i de hɛ tə kəthoŋkas ȧdȧru , i der tə kəkisis ȧdȧru .
43012048	Ɔwuni ɔwe mə pɛnsa mi , ɔwa ɔ malanɛ hɛ ȧsim ta mi , ɔ ba ukin ɔwe mə thonkas kɔ ; ȧrim ara i po fɔf , rə mə thonkas kɔ ka ȧŋrey aləpsɔ .
43012049	Ȧtesoma-e , i fɔf hɛ kəwur ka ȧŋmerȧ a mi ; kɛrɛ ɔKas ɔwe som mi , ɔ po yamari mi ȧte mə i pa , yi ȧte mə i fɔf .
43012050	Ɔwa i tȧrȧ kəpa aŋyamari ŋɔŋ aŋ yi aŋesəm thəbana ; tiyȧŋ ȧte mə i fɔf , i fɔf gbo mɔ mə ɔKas ɔ kanɛ mi .
43013001	Ɔwa yeŋka amet ma kapainɛ mə bek-e , ma Yisɔs ɔ tȧrȧ kəpa ȧŋlɔkɔ ŋɔŋ aŋ bek tə kəwur ka ȧdȧru are tə kəkɔnɛ ka ɔKas , ma ɔ po bɔthər aŋɔŋ aŋa yi ka ȧdȧru , ɔ bɔthər ŋa haŋ ka ɔthalnɛ .
43013002	Maŋ yi ka kədi , Sethanɛŋ ɔ po thɔ bot ti ka ȧŋmerȧ ŋa Yudas Iskariyɔt , ɔwan ka Saymɔn , tə kəsɔnd kɔ .
43013003	Ka Yisɔsȧŋ ma ɔ tȧrȧ kəpa ɔKas ɔ po sɔŋ mȧtȧy bɛ ka mȧta mɔŋ , ɔwa ɔ wur ka Kuru , ɔwa ɔ tə kȧl ka Kuru ;
43013004	ɔ yokanɛ ka kədi , ɔ bot ȧsuma tɔŋ rayɛr ; ɔ gbasi kotha kənasianɛ , kɔ senɛ ki .
43013005	Kədarəŋ kati ɔ kus mȧnt ka abɔl , kɔ təp kəyak ȧtȧtək ta aŋkarande , ɔwa ɔ nasi ti yi akotha kənasianɛ ȧke ɔ senɛ .
43013006	Ma ɔ der ka Saymɔn Pitar-e ɔ pa ro ŋɔŋ , Pa , munɔ mə yak ȧtȧtək ta mi-i ?
43013007	Yisɔs ɔ pa ro ŋɔŋ , Mə tɛ hɛ ȧte i yɔ ka-ake ; kɛrɛ mə tə ləpsɔ tȧrȧ ti .
43013008	Pitaŋ ɔ pa ro ŋɔŋ , Mə yak hɛ ȧtȧtək ta mi thȧnkȧŋ . Yisɔsȧŋ ɔ pa ro ŋɔŋ , Bepi i yak hɛ mu-e , mə ba hɛ ȧgbȧp ro mi .
43013009	Saymɔn Pitaŋ ɔ pa ro ŋɔŋ , Pa , pə yi hɛ ȧtȧtək ta mi son , kɛrɛ mȧta ma mi sɔ , yi rȧbomp ra mi .
43013010	Yisɔsȧŋ ɔ pa ro ŋɔŋ , Ɔwe po bukɔ ɔ ba gbo tə kəyak ȧtȧtək tɔŋ , ɔwa ɔ yi ugbəraŋ : ɔwa naŋ nə yi agbəraŋ , kɛrɛ nia bɛ tha .
43013011	Ȧtesoma-e , ɔ tȧrȧ ɔwuni ɔwe mə sɔnd kɔ ; tiyȧŋ ɔ pa , Nia bɛ tha yi agbəraŋ .
43013012	Ma ɔ po yak ȧtȧtək ta ŋaŋ-e , ɔ kȧl gbasi ȧsuma tɔŋ , ɔ yirȧ , ɔ pa ro ŋaŋ , Nə tȧrȧ ȧte i po yɔ nu-i ?
43013013	Nə bontəs mi Karmɔkɔ yi Mariki ; ɔwa nə pa ɔfinɔ : ȧtesoma-e ya i yi .
43013014	Ɔwa bepi minɛŋ , ɔMarki yi ɔKarmɔkɔ ka nu , i po yak ȧtȧtək ta nu , nia sɔ nə yi tə kəyakəsanɛ ȧtȧtək ta nu .
43013015	Ȧtesoma-e i po sɔŋ nu amɔl , kȧmȧ nia sɔ nə yɔ mɔ minɛŋ i yɔna nu .
43013016	I kanɛ nu tɛntɛnɛ , Ȧŋbɔy ɔ thas hɛ ɔmarki kɔŋ ; thalɔm ɔsom ɔ thas hɛ ɔwe som kɔ .
43013017	Bepi nə tȧrȧ mȧtȧy ame , nə ba aruba bepi nə yɔ ma .
43013018	I fɔf hɛ ta ȧtȧ nu bɛ ; i tȧrȧ ŋaŋ aŋa i po thith : kɛrɛ mȧtȧy ame mə yi kȧmȧ mȧgbal mə lasər , ama pa , Ɔwuni ɔwe mə di kabo ka mi-e ɔ ŋata rabəthka rɔŋ kəŋamnɛ mi .
43013019	Kətəp ka-ake i tɔri nu mɔth pə yɔnɛ , kȧmȧ bepi pə yɔnɛ-e , nə tə lanɛ kəpa minɛ yi kɔnɔŋ .
43013020	I kanɛ nu tɛntɛnɛ , Ɔwuni ɔwe malanɛ wuni o wuni ɔwe i som-e , ɔ malanɛ minɛŋ ; ɔwa ɔwuni ɔwe malanɛ mi-e , ɔ malanɛ kɔnɔŋ ɔwe som mi .
43013021	Ma Yisɔsȧŋ ɔ po fɔf yaŋ-e , pə kɛtha kɔ rə ȧmerȧ , kɔ pa yi asɔbɛ , I kanɛ nu tɛntɛnɛ kəpa ukin ka nu ɔ tə sɔnd mi .
43013022	Aŋkarande aŋ kəlianɛ , pə sɔk hɛ ŋa ta ɔwe ɔ fɔf .
43013023	Ukarande ukin ɔwe Yisɔsȧŋ ɔ bɔthər , ɔ sɛlinɛ ka aŋkəpət ŋa Yisɔs , ka ȧŋthebul .
43013024	Tiyȧŋ Saymɔn Pitaŋ ɔ kapanɛ kɔ , kȧmȧ ɔ yif ta ɔwe ɔ fɔf .
43013025	Ɔwa kɔnɔ ma ɔ sɛlinɛ ka aŋkəpət ŋa Yisɔs , ɔ pa ro ŋɔŋ , Pa , kanɛ ɔ yi-e ?
43013026	Yisɔsȧŋ ɔ pa , Kɔn kɔnɔŋ , ka ɔwe mə i sɔŋ abɛm ma i po məth ŋi . Ma ɔ po məth ȧŋbɛm-e ɔ sɔŋ ŋi ka Yudas Iskariyɔt , ɔwan ka Saymɔn .
43013027	Kədarəŋ ka ma ɔ sɔthɔ ȧŋbɛm-e , Sethani ɔ wɔŋ kɔ , ka Yisɔsȧŋ ɔ pa ro ŋɔŋ , Ȧtȧ mȧ mə yɔ-e , yɔ ti lɛmp lɛmp .
43013028	Kɛrɛ wuni o wuni ka ȧŋthebul ɔ tɛ hɛ atəsom ɔ pa ȧte .
43013029	Aŋkarande alɔm aŋ nanɛ kəpa ma Yudasȧŋ ɔ ba aŋgbaŋfa , Yisɔsȧŋ ɔ kanɛ kɔ , Way ɛyɛt ɛyɛ sə yema ta amet ; thalɔm kȧmȧ ɔ sɔŋ rəka ka ȧŋmɔnɛ .
43013030	Ma Yudasȧŋ ɔ po nɔy ȧŋbɛm-e ɔ wur rokaŋ ɔlɛmp wati ; ɔwa tȧtȧk wɔŋ .
43013031	Tiyȧŋ ma ɔ po wur rokaŋ-e , Yisɔsȧŋ ɔ pa , Ka-ake a yikis ɔWan ka wuni , ka Kurɔŋ ɔ sɔthɔ ayiki ro ŋɔŋ ;
43013032	ɔwa Kurɔŋ ɔ tə yikis kɔ ka kɔn kɔnɔnɛ , ɔwa ɔ tə yikis kɔ ka ka-ake .
43013033	Aŋfɛth a mi , i yi gbo ro nu ta alɔkɔ agbut . Nə tə thɛns mi ; pə tə yi mɔ mə i kanɛ aŋYuda , Ro mə i kɔ-e nia nə gbəli hɛ der , ya i pa ro nu ka-ake .
43013034	Ayamari afu i sɔŋ nu , kȧmȧ nə bɔthərȧnɛ ; mɔ mə minɛŋ i po bɔthər nu , ya nia sɔ nə yi tə kəbɔthəranɛ .
43013035	Ka ȧte afəm bɛ aŋ tə tȧrȧ nə yi aŋkarande a mi , bepi nə bɔthərȧnɛ .
43013036	Saymɔn Pitaŋ ɔ pa ro ŋɔŋ , Pa , reke mȧŋ kɔ-e ? Yisɔsȧŋ ɔ pa , Ro i kɔ-e , mə gbəli hɛ tȧŋ mi ka-ake : kɛrɛ kədarəŋ kati mə tə tȧŋ mi .
43013037	Pitaŋ ɔ pa ro ŋɔŋ , Pa , to som mə i te gbəli tȧŋ mu ka-ake-e ? I ti sɔnd aŋesəm a mi ta ȧte mu .
43013038	Yisɔsȧŋ ɔ pa ro ŋɔŋ , Mə pa mə tə sɔnd aŋesəm a mu ta ȧtȧ mi-i ? I kanɛ mu tɛntɛnɛ , katəpi ɔ ba hɛ kətam , haŋ mə po pɛnsa katəma məsas kəpa mə tɛ hɛ mi .
43014001	Ta ɛmerȧ ɛ nu ɛ te nu sɔmpa : nə lanɛ Kuru , lanɛ mi sɔ .
43014002	Ka ȧŋseth ŋa ɔKas kȧmi məyira məgbathi me yi ri ; bepi naŋ pə yi hɛ yi-e , i ti poŋ naŋ kanɛ nu . Minɛŋ i kɔ tə kəbɛnɛnɛ nu dɛr .
43014003	Ɔwa bepi i kɔ tə kəbɛnɛnɛ nu dɛr-e , i ti kȧl der sɔ , i ti ba nu ro mi : kȧmȧ ro minɛŋ i yi , nia sɔ nə tə yi .
43014004	Ɔwa ro mə i kɔ-e nə tȧrȧ ri , nə tȧrȧ sɔ aroŋ .
43014005	Thɔmɔsȧŋ ɔ pa ro ŋɔŋ , Pa , sə tɛ hɛ ro mȧ mə kɔ-e ; to mə sə gbəli tȧrȧ aroŋ-e ?
43014006	Yisɔsȧŋ ɔ pa ro ŋɔŋ , Minɛŋ yi aroŋ , yi tȧteŋ , yi aŋesəm : wuni o wuni ɔ gbəli hɛ der ka ɔKas thambe ɔ tȧŋ ka kȧta kȧmi .
43014007	Bepi nə po tȧrȧ mi naŋ-e , nə tə tȧrȧ sɔ ɔKas kȧmi : ɔwa kətəp ka-ake nə tȧrȧ kɔ , ɔwa nə po nənk kɔ .
43014008	Filipȧŋ ɔ pa ro ŋɔŋ , Pa , tɔri su ɔKas , ɔwa pə tə bek su .
43014009	Yisɔsȧŋ ɔ pa ro ŋɔŋ , Filip , ma i po yi alɔkɔ awoni ro nu , mə tha tɛ hɛ mi-i ? Wuni o wuni ɔwe po nənk mi ɔ po nənk ɔKas sɔ : to munɔ mə pa-e , Tɔri su ɔKas-e ?
43014010	Mə lanɛ hɛ kəpa minɛ yi rokor ka ɔKas-i , ɔwa ɔKas ɔ yi rokor ka mi-i ? Ȧsim ȧte i kanɛ nu , i fɔf hɛ ti ka ȧŋmerȧ a mi , kɛrɛ ɔKas ɔwe yi yi minɛŋ , kɔnɔ mə yɔ mȧyɔs mɔŋ .
43014011	Lanɛ mi kəpa i yi rokor ka ɔKas , ɔwa ɔKas ɔ yi rokor kȧmi , thalɔm lanɛ mi salata mȧyɔs ama i yɔ .
43014012	I kanɛ nu tɛntɛnɛ , Wuni ɔwe mə lanɛ mi , mapanth ama minɛ i yɔ-e , kɔnɔ sɔ ɔ tə yɔ ma ; ɔwa ɔ tə yɔ məyɔs məbana məthasi ame , pəkasifɛ i kɔ ka ɔKas kȧmi .
43014013	Ɔwa tȧy o tȧy ȧte mə nə yif ka ȧŋes a mi , i ti yɔ ti , kȧmȧ ɔKas ɔ sɔthɔ ayiki ka ɔWan .
43014014	Bepi nə yif tȧy o tȧy ka ȧŋes a mi , i ti yɔ ti .
43014015	Bepi nə bɔthər mi , wop nu ɛyamari ɛ mi .
43014016	Ɔwa i ti nɛmthɛnɛ ɔKas , ɔwa ɔ tə sɔŋ nu uBɛfəth ulɔm , kȧmȧ ɔ yi ro nu thəbana .
43014017	Hali ɔYina ka tȧteŋ ; ɔwe ȧdȧru rə te gbəli sɔthɔ , pəkasifɛ rə nənk hɛ kɔ , thalɔm rə tɛ hɛ kɔ ; kɛrɛ nia nə tȧrȧ kɔ , ȧtesoma-e ɔ tiyȧ ro nu , ɔwa ɔ tə yi rokor ka nu .
43014018	I tey hɛ nu son , i ti der ro nu .
43014019	Pə tiyȧ ras alɔkɔ agbut , ɔwa ȧdȧru rə nənk hɛ mi sɔ : kɛrɛ nia nə tə nənk mi : pəkasifɛ i kəli , nia nə tə kəli sɔ .
43014020	Ka ȧŋrey ŋati nə tə tȧrȧ kəpa i yi rokor ka ɔKas , ɔwa nia nə yi rokor kȧmi , ɔwa minɛŋ i yi rokor ka nu .
43014021	Kɔnɔ ɔwe ba ɛyamari ɛ mi , ɔwa ɔ wop yi-e , kɔnɔ yi ɔwe mə bɔthər mi : ɔwa kɔnɔ ɔwe mə bɔthər mi ɔKas kȧmi ɔ tə bɔthər kɔ , ɔwa i ti bɔthər kɔ , ɔwa i ti tɔrinɛ gbafəth ro ŋɔŋ .
43014022	Yudasȧŋ , Iskariyɔt tha , ɔ pa ro ŋɔŋ , Pa , to mȧ mə tɔrinɛ gbafəth ro su , pə yi hɛ ka raru-e ?
43014023	Yisɔsȧŋ ɔ pa ro ŋɔŋ , Bepi wuni ɔ bɔthər mi-e , ɔ tə wop ȧrim ra mi : ɔwa ɔKas kȧmi ɔ tə bɔthər kɔ , ɔwa sə tə der ro ŋɔŋ , sə tə yianɛ ro ŋɔŋ .
43014024	Kɛrɛ kɔnɔ ɔwe te bɔthər mi-e , ɔ wop hɛ ȧsim ta mi-e : ɔwa ȧrim ara nə təl , rə yi hɛ ara mi , rə yi ȧrim ra ɔKas ɔwe som mi .
43014025	Mȧtȧy ame i pa ro nu , ma i yi ras ro nu .
43014026	Kɛrɛ ɔBɛfəth , ɔYina məsəm , ɔwe ɔKas ɔ tə som ka ȧŋes a mi , ɔ tə thəksa nu mȧtȧy bɛ , ɔwa ɔ tə kala ɛnanɛ ɛ nu ka mȧtȧy bɛ ama i po kanɛ nu .
43014027	Məthɔfəl i tiyȧ nu , mathɔfəl ma mi i sɔŋ nu : i sɔŋ hɛ nu mɔ mə ȧdȧru rə sɔŋ nu . Ta ɛmerȧ ɛ nu ɛ te nu sɔmpa , thalɔm ɛ te nesa .
43014028	Nə po təl ma i pa ro nu , I kɔnɛ , kɛrɛ i ti kȧl der ro nu . Bepi nə bɔthər mi naŋ-e , nə tə ba ti məbɔnɛ , ȧtesoma-e i pa , i kɔ ka ɔKas ; pəkasifɛ ɔKas ɔ thasi mi .
43014029	I po kanɛ nu ka-ake yeŋka pə yɔnɛ , kȧmȧ bepi pə po yɔnɛ-e , nə tə lanɛ .
43014030	I fɔfȧnɛ hɛ nu sɔ ɔgbȧthi : kotȧy-e rȧbomp ra ȧdȧru are ɔ der , kɛrɛ ɔ ba hɛ tȧy o tȧy ro mi .
43014031	Kɛrɛ kȧmȧ ȧdȧru rə tȧrȧ kəpa i bɔthər ɔKas , yi mɔ mə ɔKas ɔ yamari mi , ya mə i yɔ . Yokanɛ nu maŋ kɔnɛ .
43015001	Minɛ yi ralek rəgbeŋ , ɔwa ɔKas kȧmi kɔnɔ yi ɔbaf .
43015002	Ara o ra ro mi aŋa mə te wur məkomi ɔ gbək ŋi ; ɔwa ara o ra aŋa mə wur məkomi , ɔ wasər ŋi , kȧmȧ aŋ bȧr wur məkomi .
43015003	Naŋ nə po thɔ yi agbəraŋ salata ȧrim ara i po kanɛ nu .
43015004	Tia nu rokor kȧmi ɔwa minɛŋ rokor ka nu . Mɔ mə aŋra aŋ ba hɛ afɔsɔ tə kəwur məkomi , thambe aŋ tiyȧ ka ralek ; ya pə yi sɔ naŋ nə gbəli hɛ , thambe nə tiyȧ ro mi .
43015005	Minɛ yi ralek , naŋ nə yi mara : wuni ɔwe mə tiyȧ ro mi , ɔwa minɛ sɔ ro ŋɔŋ-e , ɔwe ɔ tə wur məkomi məgbathi : Ȧtesoma-e nə gbəli hɛ yɔ koko bepi nə tiyȧ hɛ ro mi .
43015006	Bepi wuni ɔ tiyȧ hɛ ro mi-e , a tə fitha kɔ rokaŋ mɔ ara , ɔwa aŋ wos ; ɔwa a thoŋkla ma , a fitha ma ro nȧnt ɔwa a thɔi ma .
43015007	Bepi nə tiyȧ rokor kȧmi , ɔwa ȧsim ta mi tə tiyȧ rokor ka nu-e , yif nu tȧy o tȧy ȧte nə yema , ɔwa a tə yɔna nu ti .
43015008	Ka ȧte a tə yikis ɔKas kȧmi , bepi nə wur məkomi məgbathi ; ɔwa ya nə tə yi akarande a mi .
43015009	Mɔ mə ɔKas ɔ bɔthər mi , ya minɛ sɔ i bɔthər nu ; tiyȧ nu ka mabɔthər ma mi .
43015010	Bepi nə wop aŋyamari a mi-e , nə tə tiyȧ ka mabɔthər ma mi : mɔ mə i po wop aŋyamari ŋa ɔKas kȧmi , ka i tiya ka mȧbɔthər mɔŋ .
43015011	I po kanɛ nu mȧtȧy ame , kȧmȧ mabɔnɛ ma mi mə tiyȧ ro nu , ɔwa kȧmȧ mabɔnɛ ma nu mə gbenthis .
43015012	Aŋyamari a mi ŋi aŋe , Kama nə bɔthərȧnɛ , mɔ mə minɛŋ i po bɔthər nu .
43015013	Wuni o wuni ɔ ba hɛ məbɔthər ama yi məbana məthasi ame , kəpa ɔ tə sɔnd aŋesəm ŋɔŋ ta aŋyathki ŋɔŋ .
43015014	Naŋ nə yi aŋyathki a mi , bepi nə yɔ ȧte i yamari nu .
43015015	I bont hɛ nu sɔ ɛbɔy , ȧtesoma-e ȧŋbɔy ɔ tɛ hɛ ȧte ɔmarki kɔŋ mɔ yɔ-e ; kɛrɛ i po bont nu ayathki ; ȧtesoma-e mȧtȧy bɛ ama i təl ka ɔKas kȧmi , i po tɔri nu .
43015016	Naŋ , na tha thith mi , kɛrɛ minɛ thith nu , ka i bot nu , kȧmȧ nə kɔnɛ nə wur məkomi , ɔwa kȧmȧ mȧkomi ma nu mə tiyȧ : kȧmȧ tȧy o tȧy ȧte mə nə tholir ɔKas ka ȧŋes a mi , ɔ tə sɔŋ nu ti .
43015017	Mȧtȧy ame i yamari nu kȧmȧ nə bɔthərȧnɛ .
43015018	Bepi ȧdȧru rə gbɛŋa nu-e , nə tȧrȧ kəpa rə gbɛŋa mi yeŋka rə gbɛŋa nu .
43015019	Bepi nə yi aŋa ȧdȧru , ȧdȧru rə tə bɔthər aŋɔŋ : kɛrɛ ma nə te yi aŋa ȧdȧru , kɛrɛ i po thith nu kəwur ka ȧdȧru-e tiyȧŋ ȧdȧru rə gbɛŋa nu .
43015020	Kala ȧmerȧ ka ȧrim ara i kanɛ nu , Ȧŋbɔy ɔ thas hɛ ɔmarki kɔŋ . Bepi aŋ po sɔmpa mi-e , aŋ tə sɔmpa nu sɔ ; bepi aŋ po wop ȧrim ra mi-e , aŋ tə wop sɔ ȧrim ra nu .
43015021	Kɛrɛ mȧtȧy ame bɛ aŋ tə yɔ nu salata ȧŋes a mi , pəkasifɛ aŋ tɛ hɛ ɔwe som mi .
43015022	Bepi naŋ i de hɛ ɔwa i fɔfȧnɛ ŋa-e , aŋ ba hɛ naŋ ahakɛ : kɛrɛ ka-ake aŋ ba hɛ kəkat kɛrɛ ta ɛhakɛ yaŋ .
43015023	Wuni ɔwe gbɛŋa mi ɔ gbɛŋa sɔ ɔKas kȧmi .
43015024	Bepi i tha yɔ hɛ kətɔŋ ka ŋaŋ mȧyɔs ama wuni lɔm ɔ te la yɔ-e , aŋ ba hɛ naŋ ahakɛ : kɛrɛ ka-ake aŋ po nənk ɔwa aŋ po gbɛŋa minɛŋ yi ɔKas kȧmi .
43015025	Kɛrɛ ȧte tə yɔnɛ , kȧmȧ ȧrim rə lasər ara a gbal ka ȧŋthɔ ŋaŋ , kəpa , Aŋ gbɛŋa mi kəte yɔ tȧy .
43015026	Kɛrɛ ma ɔBɛfəth ɔ der-e , ɔwe i ti somra nu kəwur ka ɔKas , ɔYina ka tȧteŋ , ɔwe wur ka ɔKas-e , ɔ tə gbaki ta ȧtȧ mi :
43015027	ɔwa naŋ sɔ nə tə gbaki ; pəkasifɛ nə po yi ro mi kȧbi ka katəp .
43016001	Mȧtȧy ame i po pa ro nu , kȧmȧ a te yɔ nu nə pənthbəla .
43016002	Aŋ tə bȧl nu ka ɛseth ɛgbanɛ : aŋko , ȧŋlɔkɔ aŋ tə der , ma wuni o wuni ɔwe mə dif nu , ɔ tə nanɛ kəpa ɔ yɔ mapanth ma Kuru .
43016003	Mȧtȧy ame aŋ tə yɔ nu , pəkasifɛ aŋ tɛ hɛ ɔKas , thalɔm minɛŋ .
43016004	Kɛrɛ mȧtȧy ame i po kanɛ nu kȧmȧ ma ȧŋlɔkɔ aŋ bek-e , nə tə kȧl nanɛ kəpa i la po kanɛ nu ti . I kanɛ hɛ nu mȧtȧy ame bɛ ka katəp , pəkasifɛ i yi rɛ naŋ .
43016005	Kɛrɛ ka-ake i kɔ ka ɔwe som mi ; ɔwa hali ukin ka nu ɔ yif hɛ mi , Re mə-əŋ kɔ-e ?
43016006	Kɛrɛ ma i po fɔfȧnɛ nu mȧtȧy ame , ɔnɔsinɛ ɔ po la ka ɛmerȧ ɛ nu .
43016007	Ɔwa i kanɛ nu tȧteŋ , pə tə yi ɔfinɔ ta ȧtȧ nu bepi i kɔnɛ : ȧtesoma-e , bepi i kɔ hɛ-e , ɔBɛfəth ɔ ba hɛ kəder ro nu ; kɛrɛ bepi i kɔ-e , i ti som kɔ ro nu .
43016008	Ɔwa ma ɔ po der-e , ɔ tə gbanthir ȧdȧru ta ahakɛ , ta məlompi , yi ta kəthoŋkas ɛpa :
43016009	ta ahakɛ , pəkasifɛ aŋ lanɛ hɛ mi ;
43016010	ta məlompi , pəkasifɛ i kɔ ka ɔKas ɔwa nə nənk hɛ mi sɔ ;
43016011	ta kəthoŋkas ɛpa , pəkasifɛ a po thonkas ɔwe yi rȧbomp ra ȧdȧru are .
43016012	I ba ras mȧtȧy məgbathi tə kəkanɛ nu , kɛrɛ nə gbəli hɛ wop ma ka-ake .
43016013	Kɛrɛ ma kɔnɔŋ , ɔYina ka təteŋ , ɔ der-e , ɔ tə kora nu ka tȧteŋ bɛ ; kotȧy-e , ɔ fɔf hɛ ka ȧŋmerȧ ŋɔŋ ; kɛrɛ mȧtȧy bɛ ama ɔ təl , ame ma mɔ fɔf : ɔwa ɔ tə tɔri nu mȧtȧy ama ba tə kəder .
43016014	Ɔ tə yikis mi ; ȧtesoma-e , ɔ tə gbasi ma ro mi , ɔwa ɔ tə tɔri ma ro nu .
43016015	Mȧtȧy bɛ ama ɔKas ɔ ba-e , minɛ ba ma : tiyȧŋ i pa , ɔ tə gbasi ma ro mi , ɔwa ɔ tə tɔri ma ro nu .
43016016	Alɔkɔ agbut ɔwa nə nənk hɛ mi : ɔwa alɔkɔ agbut sɔ nə tə nənk mi pəkasifɛ i kɔ ka ɔKas .
43016017	Tiyȧŋ aŋkarande ŋɔŋ alɔm aŋ fɔflanɛ , aŋ pa , Ko tȧy ȧte ȧtȧ ɔ pa ro su-e ? Alɔkɔ agbut ɔwa nə nənk hɛ mi ; ɔwa alɔkɔ agbut sɔ nə tə nənk mi : ɔwa pəkasifɛ i kɔ ka ɔKas-i ?
43016018	Tiyȧŋ aŋ pa , Ko tȧy ȧte ȧtȧ ɔ pa-e , Alɔkɔ agbut-e ? Sə tɛ hɛ ȧte ɔ pa .
43016019	Yisɔsȧŋ ɔ tȧrȧ kəpa aŋ yema yif kɔ , kɔ pa ro ŋaŋ , Nə yifəthanɛ ta ȧte i pa , Alɔkɔ agbut , ɔwa nə nənk hɛ mi , ɔwa alɔkɔ agbut sɔ , nə tə nənk mi-i ?
43016020	Tɛntɛnɛ i kanɛ nu , nə tə bok ɔwa nə tə kulɔ , kɛrɛ ȧdȧru rə tə sel məbɔnɛ : naŋ nə tə ba ɔnɔsinɛ , kɛrɛ ɔnɔsinɛ ɔ nu ɔ tə səkɛ nu məbɔnɛ .
43016021	Ɔwuni bom bepi ɔ yi ka akənt ka kakom-e , ɔ ba asɔmpanɛ , pəkasifɛ ȧŋlɔkɔ ŋɔŋ aŋ bek : kɛrɛ bepi ɔ po kom ɔwath-e , ɔ nanɛ hɛ sɔ ȧŋsɔmpanɛŋ , salata mabɔnɛ ama ɔ ba kəpo kom wuni ka ȧdȧru .
43016022	Tiyȧŋ naŋ nə ba ɔnɔsinɛ ka-ake ; kɛrɛ i ti kȧl sɔ nənk nu , ɔwa ɛmerȧ ɛ nu ɛ tə yasanɛ yi məbɔnɛ , ɔwa wuni o wuni ɔ gbəli hɛ nɔy mabɔnɛ ma nu .
43016023	Ka ȧŋrey ŋati nə ba hɛ kəyif mi tȧy o tȧy . I kanɛ nu tɛntɛnɛ , tȧy o tȧy ȧte mə nə tholir ɔKas ka ȧŋes a mi , ɔ tə sɔŋ nu ti .
43016024	Haŋ ka-ake nə tha thola hɛ koko ka ȧŋes a mi : ɔwa thola nu , nə tə sɔthɔ , kȧmȧ mabɔnɛ ma nu mə lasər .
43016025	Mȧtȧy ame i po pa ro nu rə ɛlomɔ : kɛrɛ ȧŋlɔkɔ aŋ tə der , ma i te sɔ ba tə kəfɔf rə ɛlomɔ , kɛrɛ i ti kanɛ nu ta ɔKas gbəraŋ .
43016026	Ka ȧŋrey ŋati nə tə thola ka ȧŋes a mi : ɔwa i pa hɛ ro nu , i ti nɛmthɛnɛ ɔKas ta ȧtȧ nu :
43016027	ȧtesoma-e ɔKas kɔn kɔnɔnɛ ɔ bɔthər nu , pəkasifɛ naŋ nə po bɔthər mi , ɔwa nə lanɛ kəpa i wur ka ɔKas .
43016028	I wur ka ɔKas , ka i der nɔru : ɔwa i kȧl tey ȧdȧru , ka i kɔnɛ ka ɔKas .
43016029	Aŋkarande ŋɔŋ aŋ pa ro ŋɔŋ , Kəla , ka-ake mə fɔf gbəraŋ , mə fɔf hɛ sɔ rə alomɔ .
43016030	Ka-ake sə tȧrȧ kəpa mə tȧrȧ mȧtȧy bɛ , tə ba hɛ mu tȧy kȧmȧ wuni kəpet ɔ yifəth mu : ka ȧte sə lanɛ kəpa mə wur ka Kuru .
43016031	Yisɔsȧŋ ɔ lasianɛ ŋa , ɔ pa , Nə lanɛ thɔŋ-i ?
43016032	Kəla , ȧŋlɔkɔ aŋ tə der , aŋko , an po bek-e , kȧmȧ nə sakanɛ , wuni o wuni ka ȧŋseth ŋɔŋ , nə tə tey mi min son , kɛrɛ i yi hɛ min son , pəkasifɛ ɔKas ɔ yi yi minɛŋ .
43016033	I po fɔfȧnɛ nu mȧtȧy ame bɛ , kȧmȧ nə ba məthɔfəl ro mi . Ka ȧdȧru nə tə ba asɔmpanɛ : kɛrɛ bȧk nu təbuth , i po tham ȧdȧru .
43017001	Ma Yisɔsȧŋ ɔ po fɔf mȧtȧy ame , ɔ lakthɛ ro riyana , ɔ pa , Pa , ȧŋlɔkɔ aŋ bek ; yikis ɔWan ka mu , kȧmȧ ɔWan ka mu ɔ yikis mu :
43017002	mɔ mȧ mə sɔŋ kɔ afɔsɔ ka afəm bɛ , kȧmȧ ɔ sɔŋ aŋesəm thəbana ka ŋaŋ aŋa mə sɔŋ kɔ .
43017003	Ɔwa aŋesəm thəbana ŋi aŋe kȧmȧ aŋ tȧrȧ mu ɔKuru utəteŋ son , yi Yisɔs Krayst ɔwe mə po som .
43017004	I po yikis mu nɔru , ma i pons mapanth ama mə sɔŋ mi tə kəyɔ .
43017005	Ka-ake , O Pa , yikis mi yi mun munɔnɛ yi aŋyiki aŋa i ba ro mu yeŋka ȧdȧru rə təpɛ .
43017006	I po tɔri ȧŋes a mu ka aŋfəm aŋa mə sɔŋ mi kəwur ka ȧdȧru : munɔ ba ŋa , ɔwa mə sɔŋ mi ŋa ; kaŋ po wop ȧrim ra mu .
43017007	Aŋ tȧrȧ thɔŋ kəpa tȧy o tȧy ȧte mə sɔŋ mi tə wur ro mu ;
43017008	ȧtesoma-e , i po sɔŋ ŋa ȧsim ȧte mə po sɔŋ mi ; ɔwa aŋ malanɛ ti , ɔwa aŋ tȧrȧ tȧteŋ kəpa i wur ro mu , ɔwa aŋ lanɛ kəpa munɔ som mi .
43017009	I ramnɛ taŋ , i ramnɛ hɛ ta ȧdȧru , kɛrɛ ta ŋaŋ aŋa mə po sɔŋ mi ; pəkasifɛ munɔ ba ŋa :
43017010	ɔwa ŋaŋ bɛ aŋa minɛŋ i ba munɔ ba ŋa , yi aŋa munɔ mə ba minɛ ba ŋa : ɔwa i ba ayiki ro ŋaŋ .
43017011	Ɔwa ka-ake i yi hɛ sɔ nɔru , kɛrɛ aŋe aŋ yi nɔru , ka minɛ i der ro mu . ƆKas usəm , bɛnɛ ŋa ka ȧŋes a mu , aŋa mə po sɔŋ mi , kȧmȧ aŋ ba ȧmerȧ ŋin mɔ mə saŋ sə ba .
43017012	Ma i yi yi ŋaŋ ka ȧdȧru , minɛ bɛnɛ ŋa ka ȧŋes a mu , aŋa mə po sɔŋ mi : ɔwa i bumər ŋa , ukin ka ŋaŋ ɔ dinɛ hɛ , thambe ɔwan ka kədinɛ ; kȧmȧ mȧgbal mə lasər .
43017013	Kɛrɛ ka-ake i der ro mu ; ɔwa mȧtȧy ame i fɔf nɔru-e , kȧmȧ aŋ ba mabɔnɛ ma mi məgbenthis rokor ka ŋaŋ .
43017014	I po sɔŋ ŋa ȧrim ra mu , ka ȧdȧru rə gbɛŋa ŋa , pəkasifɛ aŋ yi hɛ ta ȧdȧru , mɔ minɛ i te yi ta ȧdȧru .
43017015	I ramnɛ hɛ kȧmȧ mə wurɔ ŋa ka ȧdȧru , kɛrɛ kȧmȧ mə bumər ŋa ka maləs .
43017016	Aŋ yi hɛ ta ȧdȧru , mɔ minɛŋ i te yi ta ȧdȧru .
43017017	Səməs ŋa ka tȧteŋ , ȧrim ra mu rə yi tȧteŋ .
43017018	Mɔ mə po som mi ka ȧdȧru , yɛ minɛŋ sɔ i po som ŋa ka ȧdȧru .
43017019	Ɔwa ta ȧtȧŋ tə mə i səməsnɛ , kȧmȧ a səməs ŋa ka tȧteŋ .
43017020	Salata aŋe son tha mə i ramnɛ , kɛrɛ ta ŋaŋ sɔ aŋa mə lanɛ mi salata ȧrim ra ŋaŋ ;
43017021	kȧmȧ ŋaŋ bɛ aŋ ba ȧmerȧ ŋin ; mɔ munɔŋ , Pa , mə yi rokor kȧmi , yi minɛŋ i yi rokor ka mu , kȧmȧ ŋaŋ sɔ aŋ yi rokor kȧsu : kȧmȧ ȧdȧru rə lanɛ kəpa munɔ som mi .
43017022	Aŋyiki aŋa mə po sɔŋ mi , i po sɔŋ ŋa ŋi , kȧmȧ aŋ ba ȧmerȧ ŋin , mɔ mə saŋ sə ba ȧmerȧ ŋin ;
43017023	minɛŋ rokor ka ŋaŋ , yi munɔŋ rokor kȧmi , kȧmȧ aŋ ba ȧmerȧ ŋin agbenthis ; kȧmȧ ȧdȧru rə tȧrȧ kəpa munɔ som mi , ɔwa mə bɔthər ŋa mɔ mȧ mə bɔthər mi .
43017024	Pa , aŋfəm aŋa mə po sɔŋ mi , i yema kȧmȧ ŋaŋ sɔ aŋ yi ro minɛŋ i yi ; kȧmȧ aŋ nənk aŋyiki a mi aŋa mə po sɔŋ mi : ȧtesoma-e mə bɔthər mi yeŋka a bot ɔtəmər wa ȧdȧru .
43017025	O , Pa ulompi , ȧdȧru rə tɛ hɛ mu , kɛrɛ i po tȧrȧ mu , ɔwa aŋe aŋ tȧrȧ kəpa munɔ som mi .
43017026	Ka i po tɔri ŋa ȧŋes a mu ɔwa i ti tɔri ŋi sɔ : kȧmȧ mabɔthər ama mə bɔthər mi mə yi rokor ka ŋaŋ , ɔwa minɛŋ sɔ i yi rokor ka ŋaŋ .
43018001	Ma Yisɔsȧŋ ɔ po fɔf ȧsim ȧte-e , ɔ wur yi aŋkarande ŋɔŋ , aŋ fəsi kabath Kidrɔn ro ȧkunk aŋ yi , ɔ wɔŋ ri yi aŋkarande ŋɔŋ .
43018002	Ɔwa Yudasȧŋ ɔwe sɔnd kɔ , ɔ tȧrȧ ɔdɛr wati , kotȧy-e Yisɔsȧŋ yi aŋkarande ŋɔŋ aŋ sa kɔ ri katkat .
43018003	Yudasȧŋ ȧŋlɔkɔ ŋati , ma ɔ po sɔthɔ atim yi aturgba ka aŋbȧki ŋa aŋfode yi aŋFarisi-e , ɔ der ri yi ɛlamp yi tulɛ yi ɛyɛt ɛtimȧ .
43018004	Kɛrɛ Yisɔsȧŋ ma ɔ tȧrȧ mȧtȧy bɛ ama mə derər kɔ-e , ɔ wur , kɔ pa , Kanɛ mə nə thɛns-e ?
43018005	Aŋ wosa , Yisɔsȧŋ ɔwe ro Nasarɛth . Ka Yisɔs ɔ pa ro ŋaŋ . Minɛ ɔwe . Ka Yudasȧŋ sɔ ɔwe sɔnd kɔ-e , ɔ təmȧ yi ŋaŋ .
43018006	Ma Yisɔsȧŋ ɔ pa ro ŋaŋ , Minɛ ɔwe , aŋ kala kəmuth , aŋ fumpɔ ro thɔf .
43018007	kɔ yif ŋa sɔ , Kanɛ mə nə thɛns-e ? Aŋ pa , Yisɔsȧŋ ɔwe ro Nasarɛth .
43018008	Yisɔsȧŋ ɔ wosa kəpa , I po kanɛ nu kəpa minɛ ɔwe : bepi minɛ mə nə thɛns-e , ter nu aŋfəm aŋe aŋ kɔnɛ :
43018009	kȧmȧ ȧrim rə lasər ara ɔ fɔf kəpa , Ka ŋaŋ aŋa mə po sɔŋ mi i tha dim hɛ ukin .
43018010	Ɔwa Saymɔn Pitaŋ ma ɔ ba agbathɔ-e , ɔ tali ŋi , ɔ tap ȧŋbɔy ŋa ɔfode ubana , kɔ gbək aŋləns ŋɔŋ ȧdiyɔ . Aŋes ŋa ȧŋbɔy ŋə yi Malkɔs .
43018011	Ka Yisɔsȧŋ pa ka Pita , Wɔŋȧ aŋgbathɔ a mu ka aŋbom ŋati . I gbəli pɛnsa ampɔthi aŋa ɔKas ɔ sɔŋ mi tə kəmun-i ?
43018012	Ka antim yi anturgba , yi aŋsom ŋa aŋYuda aŋ wop Yisɔsȧŋ , aŋ sek kɔ ,
43018013	kaŋ mɔtha kera kɔ ka Anas ; kotȧy-e kɔnɔ yi ɔkomanɛ ka Kayafas , ɔwe yi ɔfode ubana ka karen kati .
43018014	Kayafas kɔnɔ yi ɔwe tɔri aŋYuda kəpa , pə tə yi ɔfisa bepi wuni kin ɔ fi ta aŋfəm .
43018015	Ka Saymɔn Pitaŋ ɔ tȧŋ Yisɔsȧŋ , yi ukarande ulɔm sɔ . Ɔwa ma ɔfode ubana ɔ tȧrȧ ɔkarande kati , ɔ wɔŋ ro bare ka ɔfode ubana yi Yisɔsȧŋ ;
43018016	kɛrɛ Pita ɔ təmȧ ka kadare rokaŋ . Ka ɔkarande ulɔm ɔwe ɔfode ubana ɔ tȧrȧ , ɔ wur , ɔ fɔfȧnɛ ɔbɛra ɔwe mə bumər kadare , ɔ wɔŋȧ Pitaŋ .
43018017	Tiyȧŋ ɔbɔrkɔ ɔwe mə bumər kadare ɔ pa ka Pita , Munɔ sɔ mə yi ukin ka aŋkarande ŋa ɔlangba ɔwe-i ? Ɔ pa , I yi hɛ yi .
43018018	Ɔwa ɛbɔy yi anturgba aŋ po lap nȧnt ; ȧtesoma-e ɔ taŋk : ɔwa aŋ təmȧ ri aŋ bɔ saya : ɔwa Pita sɔ ɔ təmȧ yi ŋaŋ , ɔ saya .
43018019	Ka ɔfode ubana ɔ yifəth Yisɔs ta aŋkarande ŋɔŋ , yi ta mathəksa mɔŋ .
43018020	Yisɔsȧŋ ɔ wosa , I po fɔf gbafəth ka ȧdȧru : i thəksa ka ɛseth ɛgbanɛ , yi ka ȧŋseth ŋa Kuru , ro aŋYuda bɛ aŋ gbanɛ , ɔwa i pa hɛ tȧy o tȧy rə ɔmaŋknɛ .
43018021	To som mȧ mə yifəth mi-e ? Yif ŋa aŋa təl ȧte i pa ro ŋaŋ : aŋ tȧrȧ ȧte i pa .
43018022	Ma ɔ pa ȧte ukin ka anturgba ɔwe təmȧ rayɛr kɔŋ ɔ gbantha Yisɔs yi kȧta kɔŋ , ɔ pa , Yaŋ mȧ mə wosȧnɛ ɔfode ubana-i ?
43018023	Yisɔs ɔ pa , Bepi i po fɔf ɔləs-e , seri ta taləs tati , kɛrɛ bepi ɔlompi-e , kɔyɛŋ mȧ gbantha mi-a ?
43018024	Ka Anas ɔ somrȧ kɔ usek ka Kayafas ɔfode ubana .
43018025	Saymɔn Pitaŋ ɔ təmȧ ɔ tə saya . Kaŋ pa ro ŋɔŋ , Mə yi sɔ ukin ka aŋkarande ŋɔŋ-i ? Ɔ pɛnsa , ɔ pa , I yi hɛ yi .
43018026	Ukin ka ɛbɔy ya ɔfode ubana , ɔwe aŋ yi kor kin yi ɔwe Pita ɔ gbək aŋləns ŋɔŋ-e , ɔ pa , I nənk hɛ mu ka ȧŋkunk yi kɔnɔŋ-i ?
43018027	Pitaŋ ɔ pɛnsa sɔ ; ɔwa ka ɔlɛmp wati katəpi ɔ tam .
43018028	kaŋ wurɔ Yisɔsȧŋ ka Kayafas , aŋ wɔŋȧ kɔ ro bare ka Paylet : ɔwa pə yi bəth bəth ; kɛrɛ ŋaŋ gbeŋ aŋ wɔŋ hɛ ro bare , kȧmȧ aŋ te yifasnɛ , kȧmȧ aŋ gbəli di kapainɛ .
43018029	Tiyȧŋ Payletȧŋ ɔ wur ro ŋaŋ , ɔ yif , Ko agbanthir nə gbanthir ɔlaŋgba ɔwe-e ?
43018030	Aŋ wosa kəpa , Bepi ɔ yi hɛ wuni ləs-e , sə gbəli hɛ lȧnki kɔ ro mu .
43018031	Payletȧŋ ɔ pa ro ŋaŋ , Gbasi kɔ nu , nə thonkas kɔ ka ȧŋthɔ a nu . AŋYuda aŋ pa , Sə ba hɛ məmari tə kədif wuni o wuni :
43018032	kȧmȧ ȧrim ra Yisɔs rə lasər , ara ɔ pa kətɔri ko rəfi ara ɔ ba tə kəfi .
43018033	Tiyȧŋ Payletȧŋ ɔ kȧl wɔŋ ro bare , ɔ tela Yisɔsȧŋ , kɔ pa ro ŋɔŋ , Munɔ yi ɔBȧy ka aŋYuda-i ?
43018034	Yisɔsȧŋ ɔ wɔsa , Mə pa ȧte ka ȧŋmerȧ a mu , thalɔm alɔm aŋ kanɛ mu ta ȧtȧ mi-i ?
43018035	Payletȧŋ ɔ pa , Minɛŋ i yi uYuda-i ? Aŋbona a mu yi aŋfode abana aŋ lȧnki mu ro rɔmi ; ko mə po yɔ-e ?
43018036	Yisɔsȧŋ ɔ wosa , Rȧbȧy ra mi rə yi hɛ ka ȧdȧru are : bepi rȧbȧy ra mi rə yi ka ȧdȧru are , ɛbɔy ɛ mi aŋ tə tim naŋ kȧmȧ a te lȧnki mi ka aŋYuda : kɛrɛ rȧbȧy ra mi rə yi hɛ nɔ .
43018037	Payletȧŋ pa ro ŋɔŋ , Mə yi mən ubai-i ? Yisɔsȧŋ ɔ pa Aŋko , mə pa tȧteŋ , i yi ubȧy . Ta ȧte tə a kom mi , ɔwa ta ȧŋsabu aŋe tə i der ka ȧdȧru , kȧmȧ i gbaki ta tȧteŋ . Wuni o wuni ɔwe yi ka tȧteŋ ɔ təl ȧrim ra mi .
43018038	Payletȧŋ ɔ pa , Ko yi tateŋ-e ? Ma Payletȧŋ ɔ po pa ȧte , ɔ kȧl wur ka aŋYuda , ɔ pa ro ŋaŋ , I tha fir hɛ tȧy o tȧy tələs ro ŋɔŋ .
43018039	Kɛrɛ naŋ nə ba mətanɛ , kȧmȧ i tera nu wuni kin ka amet ma kapainɛ ; tiyȧŋ nə yema i tera nu ɔBȧy ka aŋYuda-i ?
43018040	kaŋ kȧl sɔŋkɔ , aŋ pa , Ɔlaŋgba ɔwe thahɔ , kɛrɛ Barabas . Ɔwa Barabas ukei ubana wɔŋ .
43019001	Tiyȧŋ Payletȧŋ ɔ gbasi Yisɔsȧŋ ɔ sapa kɔ rəkɛt .
43019002	Ka antim aŋ ru ȧniyɔ ŋa təbaŋk , aŋ bot ŋi ka rȧbomp rɔŋ , kaŋ wɔns kɔ ruma rəyim .
43019003	Aŋ pa , Kori mu-o ɔBȧy ka aŋYuda ! kaŋ gbantha kɔ .
43019004	Payletȧŋ ɔ kȧl wur rokaŋ , ɔ pa ro ŋaŋ , Kəlo i wurɔ nu kɔ , kȧmȧ nə tȧrȧ kəpa i fir hɛ ro ŋɔŋ tȧy o tȧy tələs .
43019005	Ka Yisɔsȧŋ ɔ wur rokaŋ , ɔ sara ȧŋniyɔ ŋa təbaŋk , ɔ wɔŋ ȧŋbila ayim . Payletȧŋ ɔ pa ro ŋaŋ , Kəlo ɔlaŋgba !
43019006	Ma aŋfode abana yi anturgba aŋ nənk kɔ-e , aŋ woŋa , aŋ pa , Tȧŋ kɔ ka akənt kəpəŋkinɛ , tȧŋ kɔ ka akənt kəpəŋkinɛ ! Payletȧŋ ɔ pa ro ŋaŋ , Naŋ gbasi kɔ nu , nə tȧŋ kɔ ka akənt kəpəŋkinɛ , kotȧy-e minɛ i fir hɛ tȧy o tȧy ȧte yi tələs ro ŋɔŋ .
43019007	AŋYuda aŋ wosa , aŋ pa , Saŋ sə ba athɔ , ka ȧŋthɔ ŋati ɔ mar fi , pəkasifɛ ɔ pa ɔ yi ɔWan ka Kuru .
43019008	Ma Payletȧŋ ɔ təl ȧŋpa aŋe-e , ɔ bȧr gbo nesa .
43019009	Ɔ kȧl wɔŋ ro bare , ɔ pa ka Yisɔs , Reke mə wur-e ? Kɛrɛ Yisɔsȧŋ ɔ wosa hɛ kɔ .
43019010	Ka Payletȧŋ ɔ pa ro ŋɔŋ , Mə wosa hɛ mi-i ? Mə tɛ hɛ kəpa i ba afɔsɔ tə kəsəli mu , ɔwa i ba afɔsɔ tə kətaŋ mu ka akənt kəpəŋkinɛ-i ?
43019011	Yisɔsȧŋ ɔ pa , Mə ba hɛ afɔsɔ rokɔm kȧmi thambe a sɔŋ mu ŋi kəwur rokɔm : tiyȧŋ ɔwe sɔnd mi ro mu , ɔ ba mətheri pəthasi munɔ .
43019012	Kəbi ka ȧŋlɔkɔ ŋati Payletȧŋ ɔ thɛns tə kəsəli kɔ ; kɛrɛ aŋYuda aŋ woŋa , aŋ pa , Bepi mə səli ɔlaŋgba ɔwe-e , mə yi hɛ uyathki ka Sisar : wuni o wuni ɔwe səkinɛ ubai-e , ɔ pɛnsa Sisarȧŋ .
43019013	Tiyȧŋ ma Payletȧŋ ɔ təl ȧsim ȧte-e , ɔ wurɔ Yisɔs rokaŋ , ɔ yirȧ ka kawaŋ ka kəgbək ɛpa , ka ɔdɛr ro a bont ȧŋPefmɛnt , kɛrɛ ka kaHibru a bont Kabatha .
43019014	Kə pə re yi ȧŋrey ŋa kabɛnɛnɛ ta amet ma kapainɛ ; pə yi mɔlɔ ma ȧŋlɔkɔ aŋa bekȧ tamthərukin : kɔ pa ka aŋYuda , Kəlo ɔBȧy ka nu !
43019015	Kɛrɛ aŋ woŋa , aŋ pa , Kera kɔ nu , kera kɔ nu , tȧŋ kɔ ka akənt kəpəŋkinɛ . Payletȧŋ ɔ pa ro ŋaŋ , Nə yema i tȧŋ ɔBȧy ka nu ka akənt kəpəŋkinɛ-i ? Aŋfode abana aŋ pa , Sə ba hɛ ubȧy thambe Sisarȧŋ .
43019016	Ka ȧŋlɔkɔ ŋati ɔ lȧnki kɔ ro ŋaŋ kȧmȧ a tȧŋ kɔ ka akənt kəpəŋkinɛ . kaŋ gbasi Yisɔsȧŋ .
43019017	kɔ wur , ɔ gbanɛ akənt kɔŋ kəpəŋkinɛ kəkɔ ka ɔdɛr ro a bont , Ɔdɛr wa Kəgbɛŋkət , ro a bont ka kaHibru , Kɔlkɔtha :
43019018	ro aŋ tȧŋ kɔ ka akənt kəpəŋkinɛ , yi afəm ŋarəŋ yi kɔnɔŋ , ukin ka kȧdiyɔ , ɔwa ukin ka kȧmɛrɔ kɔŋ , ka Yisɔsȧŋ ɔ yi ratɔŋ .
43019019	Ka Payletȧŋ ɔ gbal məgbal , ɔ yɔ aŋ bot ma ka akənt kəpəŋkinɛ . Ɔ gbal , YISƆSȦŊ ƆWE RO NASARƐTH , ƆBȦY KA AŊYUDA .
43019020	AŋYuda agbȧthi aŋ karaŋ mȧgbal ame : kotȧy-e , ɔdɛr ro a tȧŋ Yisɔs ka akənt kəpəŋkinɛ ɔ yi ɔfati ro pet : ɔwa a gbal ma ka kaHibru , kaRom , yi kaKrik .
43019021	Tiyȧŋ aŋfode abana ŋa aŋYuda aŋ pa ka Paylet , Te gbal , ɔBay ka aŋYuda ; kɛrɛ kəpa , Ɔ pa , Minɛ yi ɔBȧy ka aŋYuda .
43019022	Payletȧŋ ɔ pa , Ȧtȧ i po gbal-e , i po gbal .
43019023	Ma antim aŋ po tȧŋ Yisɔsȧŋ ka akənt kəpəŋkinɛ-e aŋ gbasi ȧsuma tɔŋ , aŋ yerəs ti ɛni yanlɛ , ani ŋin ta utim o tim ; yi kafɔl sɔ ; kafɔl a po ru ki kətəp rokɔm haŋ kəkɔ roratha kati .
43019024	kaŋ fɔfȧnɛ kəpa , Maŋ te nu pim ki , maŋ fak nu təfant ta kafɔl kȧmȧ sə tȧrȧ ɔwe ba kəsɔthɔ ki ; kȧmȧ mȧgbal mə lasər , ama pa , Aŋ yerəs ȧsuma ta mi kətɔŋ ka ŋaŋ , Ɔwa aŋ fak təfant ta kafɔl kȧmi . Tiyȧŋ mȧtȧy ame antim aŋ yɔ .
43019025	Ka ɔkara ka Yisɔs ɔ təmȧ rayɛr ka akənt kəpəŋkinɛ , yi ɔwɔnt ka ɔkara kɔŋ , Merɛŋ ɔrani ka Klopas , yi Meri ɔwe ro Makdala sɔ .
43019026	Ma Yisɔsȧŋ ɔ nənk ɔkara kɔŋ-e , yi ɔkarande ɔwe ɔ bɔthər aŋ təmȧ rayɛr-e , ɔ pa ka ɔkara kɔŋ , Wuni bom , kəli ɔwan ka mu !
43019027	kɔ kȧl pa ka ɔkarande , Kəli ɔya ka mu ! Ɔwa kȧbi ka ȧŋlɔkɔ ŋati ɔkarande ɔ kera ɔya ka ȧŋseth ŋɔŋ .
43019028	Kədarəŋ kati , ma Yisɔsȧŋ ɔ tȧrȧ kəpa mȧtȧy bɛ mə poŋ-e , kȧmȧ mȧgbal mə lasər , ɔ pa , Rəmun rə bȧk mi .
43019029	Ɔwa apɔthi aŋ təmȧ ri aŋ la afinika ; kaŋ lasər asponge yi afinika , aŋ bot ŋi ka ȧŋsɛthɛ ŋa ahisɔp , a fata ŋi ka kȧsəŋ kɔŋ .
43019030	Ɔwa ma Yisɔsȧŋ ɔ po nɔy aŋfinikar , ɔ pa , Tə poŋ : ɔ saŋ rȧbomp rɔŋ ɔ ternɛ .
43019031	Tiyȧŋ aŋYuda , ma pə yi ȧŋrey ŋa kabɛnɛnɛ ta amet ma kapainɛ , kȧmȧ tabel aŋ te tiyȧ ka atənt təpəŋkinɛ ka aŋsabath ( kotȧy-e aŋsabath ŋati aŋ yi abana ) , aŋ nɛmthɛnɛ Payletȧŋ kȧmȧ a siməth ɛlənk yaŋ , ɔwa kȧmȧ a tɔŋa ŋa .
43019032	Ka antim aŋ der , kaŋ siməth ɛlənk ya ɔtɔtɔkɔ , ɔwa ɛya ɔlɔm ɔwe a tȧŋ ka akənt kəpəŋkinɛ yi kɔnɔ .
43019033	Kɛrɛ maŋ bek ka Yisɔs-e , ɔwa aŋ nənk kəpa ɔ po fi-e , aŋ sim hɛ ɛlənk yɔŋ :
43019034	kɛrɛ utim ukin ɔ raf aŋfuthəl ŋɔŋ yi asor , ka ɔlɛmp wati mȧtir yi mȧnt mə wur kɔ .
43019035	Ɔwa ɔwe po nənk ti ɔ yi ti məseri , ɔwa maseri mɔŋ mə yi tȧteŋ : ɔ tȧrȧ kəpa ɔ fɔf tȧteŋ , kȧmȧ naŋ sɔ nə lanɛ .
43019036	kotȧy-e mȧtȧy ame mə yɔnɛ , kȧmȧ mȧgbal mə lasər , ama pa , A ba hɛ kəsim kɔ kəbȧnth .
43019037	Ka məgbal məlɔm mə pa , Aŋ tə kəli kɔ ɔwe aŋ po raf .
43019038	Kədarəŋ ka mȧtȧy ame , Yosɛf-əŋ ɔwe ro Arimathia , ɔwe yi ukarande ka Yisɔs , kɛrɛ rə ɔmaŋknɛ , ta rənes ra aŋYuda , ɔ nɛmthɛnɛ Payletȧŋ kȧmȧ ɔ selɔ ɔ kera kabel ka Yisɔs ; ɔwa Payletȧŋ ɔ malanɛ . Tiyȧŋ ɔ der , ɔ thora kabel kɔŋ .
43019039	Ka Nikodimɔs sɔ ɔ der , kɔnɔ ɔwe der ka Yisɔs kətɔtɔkɔ ka tȧtȧk , ɔ kȧrȧ ama yi məalos mə kuluŋanɛ , mɔlɔ ma ɛwet kɛmɛ kin .
43019040	kaŋ gbasi kabel ka Yisɔs , aŋ rapər ki totha yi məpos məfɔlfɔl , mɔ matanɛ ma aŋYuda mə yi ka kəmȧnk .
43019041	Ka ɔdɛr ro a tȧŋ kɔ ka akənt kəpəŋkinɛ ȧkunk aŋ yi ri ; ɔwa ka katɛl ake kȧboma kəfu kə yi ri , ro a te tha bot wuni o wuni .
43019042	Rə aŋ bot Yisɔsȧŋ salata ȧŋrey ŋa kabɛnɛnɛ ka aŋYuda : ȧtesoma-e kȧboma kə yi ɔfati ri .
43020001	Ka ȧŋrey ȧtɔtɔkɔ ŋa ȧŋyik Meri ɔwe ro Makdala ɔ der ka kȧboma pə re sɔk , ɔ nənk kəpa a tɔŋa aŋsar ka kȧboma .
43020002	Tiyȧŋ ɔ gbukɛ , ɔ der ka Saymɔn Pita , yi ka ɔkarande ulɔm , ɔwe Yisɔsȧŋ ɔ bɔthər , ɔ pa ro ŋaŋ , Aŋ po wurɔ ɔMarki ka kȧboma , ɔwa sə tɛ hɛ ro a bot kɔ .
43020003	Pitaŋ ɔ wur , yi ɔkarande ulɔm , kaŋ kɔnɛ ka kȧboma .
43020004	Ŋa ŋarəŋȧŋ aŋ gbukɛ rɔkin ; kɛrɛ ɔkarande ulɔm ɔ gbukɛ lɛmp ɔ thas Pitaŋ , ɔwa ɔ mɔtha bek ka kȧboma .
43020005	kɔ sanɛ-e , ɔ kəli ri , ɔ nənk akasaŋke kə fənthȧ ; kɛrɛ ɔ wɔŋ hɛ ri .
43020006	Saymɔn Pita sɔ ɔ der ɔ tȧŋ kɔ , ɔ wɔŋ ka kȧboma ; ɔ nənk akasaŋke kə fənthȧ ri ,
43020007	ɔwa aŋgbasa aŋa a rapər rȧbomp rɔŋ , aŋ fənthȧ hɛ yi akasaŋke , kɛrɛ a kump ŋi thɔkɔ .
43020008	Ka ɔkarande ulɔm ɔwe mɔtha bek ka kȧboma ɔ wɔŋ sɔ , kɔ nənk , ɔwa ɔ lanɛ .
43020009	kotȧy-e , aŋ tha tɛ hɛ ȧte mȧgbal mə pa , kəpa ɔ ba tə kəkal yokanɛ ka rafi .
43020010	Ka aŋkarande aŋ kȧlanɛ ka ɛseth yaŋ .
43020011	Kɛrɛ Merɛŋ ɔ təmȧ ka kȧboma rokaŋ ɔ bok : ma ɔ bok-e , ɔ sanɛ ɔ kəli ka kȧboma ;
43020012	kɔ nənk amaleka ŋarəŋ aŋ wɔŋ yɛt ɛlopra ɛfera aŋ yirȧ , ukin ka rȧbomp , ɔwa ukin ka ȧtȧtək , ro kabel ka Yisɔs kə la fənthȧ .
43020013	kaŋ pa ro ŋɔŋ , Bithaŋ , to som mȧ mə bok-e ? Ɔ pa ro ŋaŋ , Pəkasifɛ a po kera ɔMarki kȧmi , ɔwa i tɛ hɛ ro a bot kɔ-e .
43020014	Ma ɔ po pa ȧte , ɔ fəlɛ rodarəŋ , ɔ nənk Yisɔsȧŋ ɔ təmȧ , ɔwa ɔ tɛ hɛ ti kəpa Yisɔsȧŋ kɔnɔŋ .
43020015	Yisɔsȧŋ ɔ pa ro ŋɔŋ , Bithaŋ , to som mȧ mə bok-e ? kanɛ mȧ mə thɛns-e ? Ɔbɛra , ma ɔ nanɛ kəpa ɔ yi ɔbumər ka katɛl , ɔ pa ro ŋɔŋ , Pa , bepi munɔ mə po wurɔ kɔ anɔ-e , kanɛ mi ro mə po bot kɔ , ka minɛ i ti gbasi kɔ .
43020016	Yisɔs ɔ pa ro ŋɔŋ , Meri . Ɔwa ɔ fəlɛ , kɔ pa ro ŋɔŋ , Rabɔni ; ara a tepa kəpa , Karmɔkɔ .
43020017	Yisɔsȧŋ ɔ pa ro ŋɔŋ , Te gboŋ mi ; ȧtesoma-e , i tha ŋat hɛ ka ɔKas : kɔnɛ gbo ka aŋwɔnt a mi , mə pa ro ŋaŋ , I ŋat ka ɔKas kȧmi yi ɔKas ka nu ; yi ka ɔKuru kȧmi , yi ɔKuru ka nu .
43020018	Meri ɔwe ro Makdala ɔ der ɔ kanɛ aŋkarande kəpa ɔ po nənk ɔMarki , ɔwa ɔ po kanɛ kɔ mȧtȧy ame .
43020019	Ɔwa ma rȧfɔy rə bek ka ȧŋrey ŋati , ȧŋrey ȧtɔtɔkɔ ŋa aŋyik-e , aŋkarande aŋ po tȧŋ tadare ro aŋ yi ta ranes ra aŋYuda . Ka Yisɔsȧŋ ɔ der ɔ təmȧ kətɔŋ ka ŋaŋ , ɔ pa ro ŋaŋ , Ta məthɔfəl mə yi ro nu .
43020020	Ma ɔ po pa ȧte , ɔ tɔri ŋa mȧta mɔŋ yi aŋfuthəl ŋɔŋ . Ɔwa , maŋ po nənk ɔMariki-e , aŋkarande aŋ ba məbɔnɛ .
43020021	Ka Yisɔsȧŋ ɔ kȧl pa ro ŋaŋ , Ta məthɔfəl mə yi ro nu : mɔ mə ɔKas ɔ po som mi , yaŋ minɛ sɔ i som nu .
43020022	Ma ɔ po pa ȧte , ɔ ŋesmər ŋa , kɔ pa ro ŋaŋ , Malanɛ nu ɔYina məsəm :
43020023	wuni o wuni ɔwe nə tera ɛhakɛ yɔŋ-e , a tera kɔ , ɔwa wuni o wuni ɔwe nə te tera ɛhakɛ yɔŋ-e , a tera hɛ kɔ .
43020024	Kɛrɛ Thɔmɔsȧŋ ukin ka antɔfɔt ŋarəŋ , ɔwe a bont Didimɔs , ɔ yi hɛ yi ŋaŋ ma Yisɔsȧŋ ɔ der .
43020025	Ka aŋkarande alɔm aŋ pa ro ŋɔŋ , Sə po nənk ɔMarki . Kɛrɛ kɔnɔ ɔ pa ro ŋaŋ , Thambe i nənk kabur ka marɔntima ka mȧta mɔŋ , ɔwa i gboŋ aŋsəl a mi ka kabur ka marɔntima , ɔwa i gboŋ kȧta kȧmi ka aŋfuthəl ŋɔŋ , i gbəli hɛ lanɛ .
43020026	Kədarəŋ ka mərey tamthərɛsas-e aŋkarande aŋ kȧl sɔ yi ka ȧŋseth , ɔwa Thɔmɔsȧŋ ɔ yi yi ŋaŋ : ka Yisɔsȧŋ ɔ der , hali ma tadare tə yi tətaŋ , ɔ təmȧ ŋa kətɔŋ , ɔ pa , Ta məthɔfəl mə yi ro nu .
43020027	Ɔ pa ka Thɔmɔs , Bot aŋsəl a mu nɔ , ɔwa kəli mȧta ma mi ; ɔwa fata kȧta ka mu , mə bot ki ka aŋfuthəl a mi : te yi wuni ɔwe te lanɛ , kɛrɛ yi wuni ɔwe lanɛ .
43020028	Thɔmɔsȧŋ ɔ pa ro ŋɔŋ , ƆMariki kȧmi yi ɔKuru kȧmi .
43020029	Yisɔsȧŋ ɔ pa ro ŋɔŋ , Thɔmɔs pəkasifɛ mə po nənk mi , mə po lanɛ ; aruba aŋ yi ka ŋaŋ aŋa te tha nənk , kɛrɛ aŋ lanɛ .
43020030	Ka Yisɔsȧŋ ɔ yɔ ɛmisali ɛlɔm ɛgbathi ka kabəpər ka aŋkarande , ɛyɛ a te gbal ka ȧkȧfȧ ake :
43020031	kɛrɛ a gbal ɛye , kȧmȧ nə lanɛ kəpa Yisɔsȧŋ ɔ yi ɔKrayst , ɔWan ka Kuru , ɔwa kȧmȧ bepi nə lanɛ-e , nə tə ba aŋesəm ka ȧŋes ŋɔŋ .
43021001	Kədarəŋ ka mȧtȧy ame Yisɔsȧŋ ɔ kȧl tɔrinɛ ka aŋkarande ka kȧbȧŋ ka Tiberias ; ya ɔ tɔrinɛ yaŋ .
43021002	Saymɔn Pitaŋ , yi Thɔmɔsȧŋ ɔwe a bont Didimɔs , yi Nathaneɛl ɔwe ro Kena ake ro Kalili , yi aŋwuth aruni ŋa Sɛbidi , yi aŋkarande ŋɔŋ alɔm ŋarəŋ , aŋ yi dɛr ɔkin .
43021003	Saymɔn Pitaŋ ɔ pa ro ŋaŋ , I kɔnɛ ləm . Aŋ pa ro ŋɔŋ , Saŋ sɔ sə tə paya mu . Kaŋ kɔnɛ , aŋ bȧkȧ ka ȧŋbil ; kɛrɛ ka rȧtȧtȧk rati aŋ gbip hɛ koko .
43021004	Kɛrɛ ma rasɔk rə bek-e , Yisɔsȧŋ ɔ təmȧ ro gbaŋ ; kɛrɛ aŋkarande aŋ tɛ ti kəpa Yisɔsȧŋ kɔnɔŋ .
43021005	Tiyȧŋ Yisɔs ɔ pa ro ŋaŋ , Aŋfɛth a mi , nə ba da rədi-i ? Aŋ pa ro ŋɔŋ , Sə ba hɛ .
43021006	Ɔ pa ro ŋaŋ , Fitha kapɛl ka kȧdiyɔ ka ȧŋbil , ɔwa nə tə gbip . Aŋ fitha ki , ɔwa aŋ gbəli hɛ tə kəliŋ ki salata kagbath ka ɛlop .
43021007	Tiyȧŋ ɔkarande ɔwe Yisɔsȧŋ ɔ bɔthər ɔ pa ka Pita , ƆMariki kɔnɔŋ . Ma Saymɔn Pitaŋ ɔ təl kəpa ɔMarki kɔnɔŋ-e , ɔ senɛ aruma rɔŋ ratɔŋ ( ȧtesoma-e ɔ yi utiŋ ) , kɔ fithanɛ ro baŋ .
43021008	Kɛrɛ aŋkarande alɔm aŋ der ka ȧŋbil alɔl ; ( kotȧy-e aŋ bɔlȧnɛ hɛ ro gbaŋ , pə yi gbo mɔ məloŋk tɛmɛ tərəŋ ) , aŋ liŋ kapɛl kəla ɛlop .
43021009	Maŋ bek ro gbaŋ-e , aŋ nənk ri nȧnt na tont nə mara , yi ɛlop a rɛns ŋa ri , yi kəbo .
43021010	Yisɔsȧŋ ɔ pa ro ŋaŋ , Kara nu ɛlop alɔm aŋa nə po gbip .
43021011	Saymɔn Pitaŋ ɔ bȧkȧ ro bil , ɔ liŋ kapɛl ro gbaŋ kəla ɛlop abana , aŋ yi kɛmɛ kin təgba tərəŋ tɔfɔt asas : ɔwa hali ma ɛlop aŋ yi agbȧthi-e , kapɛl kə pima hɛ .
43021012	Yisɔsȧŋ ɔ pa ro ŋaŋ , Der nu nə di . Ɔwa ukarande o karande ɔ mintha hɛ tə kəyif kɔ , Mun kanɛ-e ? mɔ aŋ tȧrȧ kəpa ɔMarki kɔnɔŋ .
43021013	Ka Yisɔsȧŋ ɔ der , ɔ gbasi kəbo , ɔ sɔŋ ŋa ki , yi ɛlop sɔ .
43021014	Ȧŋlɔkɔ aŋe aŋ bekȧ məsas ma Yisɔsȧŋ ɔ tɔrinɛ ka aŋkarande , kədarəŋ ka kȧyokanɛ kɔŋ ka rafi .
43021015	Maŋ po di-e , Yisɔsȧŋ ɔ pa ka Saymɔn Pita , Saymɔn ɔwan ka Yɔnas , mə bɔthər mi pəthasi aŋe-i ? Ɔ pa ro ŋɔŋ , Aŋko , Pa , mə tȧrȧ kəpa i bɔthər mu . Yisɔsȧŋ ɔ pa ro ŋɔŋ , Wɔnthər talɔmɛ ta mi afɛth .
43021016	Yisɔsȧŋ ɔ kȧl sɔ pa ro ŋɔŋ kəbeka mȧrəŋ , Saymɔn , ɔwan ka Yɔnas , mə bɔthər mi-i ? Ɔ pa ro ŋɔŋ , Aŋko , Pa , mə tȧrȧ kəpa i bɔthər mu . Yisɔsȧŋ ɔ pa ro ŋɔŋ , Wɔnthər talɔmɛ ta mi .
43021017	Yisɔsȧŋ ɔ kȧl pa ro ŋɔŋ kəbeka məsas , Saymɔn , ɔwan ka Yɔnas , mə bɔthər mi-i ? Ɔwa Pita ɔ saŋ amɔl ta ma Yisɔs ɔ pa ro ŋɔŋ kəbeka məsas , Mə bɔthər mi-i ? kɔ pa ro ŋɔŋ , Pa , mə tȧrȧ mȧtȧy bɛ ; mə tȧrȧ kəpa i bɔthər mu . Yisɔsȧŋ ɔ pa ro ŋɔŋ , Wɔnthər talɔmɛ ta mi .
43021018	I kanɛ mu tɛntɛnɛ , ma mə yi ufɛth-e , mun munɔnɛ mə senɛ ratɔŋ , mə kɔth ro mə yema-e : kɛrɛ ma mə po bȧk-e , mə tə thanthi mȧta ma mu , ɔwa wuni lɔm kɔnɔ mə sek mu ratɔŋ , ɔ tə kera mu ro mə te yema kɔ-e .
43021019	Yisɔsȧŋ ɔ pa ȧte , kȧmȧ ɔ tɔri ko rəfi ɔkarande ɔwe mɔ yikis Kuru . Ma ɔ po pa ȧte , ɔ pa ro ŋɔŋ , Tȧŋ mi .
43021020	Pitaŋ ɔ fəlɛ , ɔ nənk ɔkarande ɔwe Yisɔs ɔ bɔthər ɔ tȧŋ ŋa ; kɔnɔŋ ɔwe sɛlinɛ ka aŋkəpət ŋɔŋ ka kadi , ɔwa ɔwe pa , Pa , kanɛ yi ɔwe mə sɔnd mu-e ?
43021021	Pitaŋ ma ɔ nənk kɔ-e , ɔ pa ka Yisɔs , Pa , ɔlaŋgba ɔwe , ko mɔ yɔ-e ?
43021022	Yisɔsȧŋ ɔ pa ro ŋɔŋ , To mə pə yi mu-e , bepi i selɔ ɔ tiyȧ haŋ i der-e ? Munɔ tȧŋ mi .
43021023	Tiyȧŋ ȧŋpa aŋe aŋ gbanthɛnɛ kətɔŋ ka aŋwɔnt bɛ , kəpa ɔkarande kati ɔ ba hɛ tə kəfi : kɛrɛ Yisɔsȧŋ ɔ pa hɛ ɔ ba hɛ kəfi ; ɔ pa gbo , Bepi i selɔ ɔ tiyȧ haŋ i der-e , to mə pə yi mu-e ?
43021024	Ɔkarande ɔwe kɔnɔ gbaki ta mȧtȧy ame , kɔ gbal mȧtȧy ame : ɔwa sə tȧrȧ kəpa aŋgbaki ŋɔŋ aŋ yi tȧteŋ .
43021025	Ɔwa mȧtȧy məlɔm məgbathi mə yi ama Yisɔsȧŋ ɔ yɔ , ama , bepi a po gbal ma bɛ-e , i nanɛ kəpa ȧtȧfȧ ta mȧgbal mati tə gbəli hɛ thənɔ ka ȧdȧru bɛ . Amina .
44001001	Magbal ma mi mətɔtɔkɔ mə tɔri O Thiɔfilɔs , ta ȧte Yisɔsȧŋ ɔ təp tə kəyɔ dɛ yi tə kəthəksa bɛ ,
44001002	haŋ ȧŋrey aŋa a ŋata kɔ rokɔm , kədarəŋ kɔ po sɔŋ aŋyamari ka aŋfɔsɔ ŋa ɔYina məsəm ka aŋsom aŋa ɔ po thith .
44001003	Ka aŋa sɔ ɔ tɔrinɛ ukəli kədarəŋ ka kanakasi kɔŋ , rə məseri məgbəraŋ məgbathi rə ɛlɔkɔ ɛgbaskɛ , ka mərey təgba tərəŋ-e , ɔwa ɔ fɔf ta rȧbȧy ra Kuru .
44001004	Ɔwa ma ɔ yi yi ŋaŋ-e , ɔ maŋ ŋa kȧmȧ aŋ te wur ro Yerusalɛm , kɛrɛ kȧmȧ aŋ kar aŋlahiri ŋa ɔKas , aŋa ɔ pa , I la tɔri nu kəpa-e ,
44001005	Tə tɛntɛnɛ Yɔnȧŋ ɔ po baftays yi mȧnt , kɛrɛ yeŋka mərey məgbathi mə thas-e , a tə baftays nu yi ɔYina məsəm .
44001006	Tiyȧŋ maŋ po thoŋklanɛ dɛr rɔkin-e , aŋ yif kɔ , aŋ pa , ƆMariki mə tə kala rȧbȧy ro Isrɛl ka ȧŋlɔkɔ aŋe-i ?
44001007	kɔ pa ro ŋaŋ , Pə yi hɛ ta ȧtȧ nu tə kətara ɛsibri thalɔm ɛlɔkɔ ɛyɛ ɔKas ɔ po bot ka aŋfɔsɔ ŋɔŋ gbeŋ .
44001008	Kɛrɛ nə tə sɔthɔ afɔsɔ ma ɔYina məsəm ɔ derər nu ; ɔwa nə tə yi maseri ma mi ro Yerusalɛm-o , ro Yudia bɛ-o , ro Samaria-o , ɔwa haŋ ka ɔthalnɛ wa ȧdȧru .
44001009	Ma ɔ po pa mȧtȧy ame-e , a ŋata kɔ rokɔm rodi ka ɛfɔr yaŋ , ka kərənt kə maŋk kɔ ka kakəli ka ŋaŋ .
44001010	Ɔwa mɔ mə aŋ kəli təŋ rokɔm mɔ mɔ kɔnɛ-e , kəla , alaŋgba ŋarəŋ aŋ təmȧ rayɛr ka ŋaŋ rə ɛlopra ɛfera ,
44001011	aŋ pa , Naŋ alaŋgba ŋa ro Kalili , kɔyɛŋ mə nə təmȧ nə kəli rokɔm-e ? Yisɔsȧŋ ɔkin ɔwe-e , ɔwe a nɔy nu a ŋata ro riana-e , ya mɔ kȧl sɔ der mɔ mə nə nənk kɔ ɔ kɔnɛ ro riyana .
44001012	kaŋ kȧlanɛ ro Yerusalɛm kəwur ka kateŋ ka Ɔlif , ȧke yi amayl ŋin kəwur ro Yerusalɛm .
44001013	Maŋ bek-e , aŋ wɔŋ ka ȧŋkonko rokɔm , ro aŋ yirȧ ; Pitaŋ-o , Yeməsȧŋ-o , Yɔnȧŋ-o , Andrɔŋ-o , Filipȧŋ-o , Thɔmɔsȧŋ-o , Barthɔlɔmiyuȧŋ-o , Mathyɔŋ-o Yeməsȧŋ ɔwan ka Alfiɔs-o , Saymɔnȧŋ ɔSelɔt-o , yi Yudasȧŋ ɔwɔnt ka Yeməsȧŋ .
44001014	Aŋe bɛ rə ȧmerȧ ŋin aŋ bȧsər kəramnɛ thuŋ , yi aŋfəm abom , yi Merɛŋ ɔkara ka Yisɔsȧŋ yi aŋwɔnt ŋɔŋ aruni .
44001015	Ɔwa ka marey ame Pitaŋ ɔ təmȧ ɔ fɔf kətɔŋ ka aŋsom , ( aŋ yi ri afəm mɔlɔ ma kɛmɛ kin kəgba ) ɔ pa ,
44001016	Awɔnt mi , mȧgbal mə yi tə kəlasər ama ɔYina məsəm ka kȧsəŋ ka Debid ɔ fɔf ta Yudas , ɔwe yi ɔtəma kədi ta ŋaŋ aŋa bət Yisɔsȧŋ .
44001017	kotȧy-e a lɔmanɛ kɔ yi saŋ , kɔ sɔthɔ ȧŋni ŋɔŋ ka mapanth ame .
44001018	( Ka-ake ɔlaŋgba ɔwe ɔ sɔthɔ ȧkay ka ȧŋrȧm ŋa maləs mɔŋ , kɔ fumpɔ bəm , kɔ gbayanɛ ratɔŋ , ka anumpa ŋɔŋ bɛ nə wur .
44001019	Ka aŋfəm bɛ aŋa yi ro Yerusalɛm aŋ tȧrȧ ti haŋ a bont ɔdɛr wati ka akənt ka ŋaŋ , Ro Akɛldama , ŋə yi kəpa , Akɔr ka Mətir ) .
44001020	Ȧtesoma-e a gbal ti ka ȧkȧfȧ ka ȧŋSams , Ta mayira mɔŋ mə yi məyeŋ , Ɔwa , ta wuni ɔ te yirȧ ri ; ɔwa Ta ulɔm ɔ gbasi mapanth mɔŋ .
44001021	Tiyȧŋ ka aŋfəm aŋa yi yi saŋ alɔkɔ bɛ ma ɔMarki Yisɔs ɔ wɔŋ ɔwa ɔ wur kətɔŋ kȧsu ,
44001022	kətəp ka ȧŋbaftisəm ŋa Yɔn , haŋ kəkɔ ka ȧŋrey aŋa a gbasir su kɔ-e , ɔwa a ŋata kɔ ro riyana , kətɔŋ ka aŋe-e , ukin ɔ yi tə kəsəkɛ məseri yi saŋ ta kȧyokanɛ kɔŋ .
44001023	kaŋ təmər ŋarəŋ , Yosɛf-əŋ ɔwe a bont Basabas , ɔ ba sɔ ȧŋes ŋa Yustus ; yi Mathayas-əŋ .
44001024	kaŋ ramnɛ , aŋ pa , Munɔ ɔMarki , mə tȧrȧ ɛmerȧ ya afəm bɛ , tɔri su ɔreke ka aŋarəŋ aŋe mə po thith ,
44001025	tə kəgbasi matəma ka mapanth ame yi aŋsom aŋa Yudasȧŋ ɔ thamrɔ kȧmȧ ɔ kɔnɛ ka ɔdɛr wɔŋ .
44001026	kaŋ sɔŋ məthəŋ kətɔŋ ka ŋaŋ ; ka mathəŋ mə wop Mathayas-əŋ . Ɔwa aŋ lɔmanɛ kɔ ka aŋsom tɔfɔt ukin .
44002001	Ɔwa ma ȧŋrey ŋa ȧŋPɛntikɔst aŋ bek-e , aŋkarande bɛ aŋ yi rə dim din dɛr rɔkin .
44002002	Ɔwa yawin-əŋ asɔnkɔ aŋ wur ka ȧkȧriyana mɔ aŋsɔnkɔ ŋa afef abȧki , aŋ lasər ȧŋseth ro aŋ yirȧ .
44002003	kaŋ nənk təmer təgbayanɛ tə bȧlȧnɛ mɔ nȧnt , tə rensa ŋa ukin o kin .
44002004	Ka ɔYina məsəm ɔ la ŋa bɛ , kaŋ təp kəfɔf tənt tətel mɔ mə ɔYina məsəm ɔ sɔŋ ŋa tə kəfɔf .
44002005	Ɔwa aŋYuda aŋ yi ro Yerusalɛm aŋa nesa Kurɔŋ , aŋa wur ka tȧbona sɛŋk roratha ka ȧkuru .
44002006	Maŋ təl ɛsɔnkɔ ɛye-e , ȧruniya rə gbanɛ rɔkin , ka pə sɔkanɛ ŋa pəkasifɛ wuni o wuni ɔ təlȧ ŋa aŋ fɔf ka akənt kɔŋ gbeŋ .
44002007	Ka pə kɔnthɔfəli ŋa bɛ , aŋ kabanɛ , kaŋ pa , Aŋe mə fɔf-e , aŋe aKalili rəmaŋ thahɔ-i ?
44002008	To som mə sə təlȧ , ukin o kin ka akənt kȧsu ȧke a komanɛ su-e ?
44002009	Aparthian-o , aMid-o , aƐlamayt-o , yi aŋa yirȧ ro Mɛsapotemiya , ro Yudiya-o , ro Kapadosiya-o , ro Pɔntɔs-o , yi ro Esiya-o ,
44002010	ro Fərikiya-o , ro Pamfiliya-o , ro Iyipt-o , yi ɛgbap ya ro Libiya ɛyɛ fatər ro Sirini , yi aŋtik aŋa wur ro Rom-o , aYuda yi aŋa səkɛ alanɛ ,
44002011	aKrit yi aŋArabiyanȧŋ , saŋ bɛ sə təlȧ ŋa aŋ fɔf ka atənt ta su mȧyɔs məkabanɛ ma Kuru .
44002012	Ka pə kɔnthɔfəli ŋa bɛ , pə sɔkanɛ ŋa , ka aŋ pa kətɔŋ ka ŋaŋ , ko tȧy tȧŋ ȧte-e ?
44002013	Kɛrɛ alɔm aŋ sel ŋa aŋ pa , Aŋfəm aŋe aŋ namra məber məfɛth .
44002014	Ɔwa Pitaŋ ɔ təmȧ yi antɔfɔt ukin-e ŋata ȧrim rɔŋ , ɔ pa ro rɔŋaŋ , na aŋfəm ŋa ro Yuda yi nia bɛ aŋa yirȧ ro Yerusalɛm , tȧrȧ nu ȧte , ɔwa su nu ɛləns ka ȧsim ta mi .
44002015	kotȧy-e aŋe aŋ yi hɛ atis , mɔ mə nə nanɛ-e , ȧtesoma-e aŋhawa aŋa bekȧ məsas ka ȧŋrey ŋiəŋ gbo ras .
44002016	Kɛrɛ ȧte tə yi ȧtȧ Yowɛl ɔnȧbi ɔ fɔf ,
44002017	Kurɔŋ ɔ pa , Pə tə yi ka marey mələpsɔ , I ti kus ɔ Yina kȧmi ka afəm bɛ , Ɔwa aŋwuth a nu aruni yi aŋwuth a nu abɛra aŋ tə nȧbi , Ɔwa aŋlaŋgba a nu aŋ tə nənk mənənk , Maȧhem ma nu aŋ tə wɔrəp mərey ;
44002018	Yao ka marey mati i ti kus ɔYina kȧmi ka ɛbɔy ɛ mi aruni , Yi ka ɛbɔy ɛ mi abɛra , ɔwa aŋ tə nȧbi .
44002019	Ɔwa i ti tɔri mȧtȧy məkabanɛ ka ȧkuru rokɔm , Yi ɛmisali ka ȧŋthɔf roratha ; Mətir yi nȧnt yi kimɔ .
44002020	Aret tə tə səkɛ asum dɛ aŋof aŋ tə səkɛ mətir Yeŋka ȧŋrey abana ŋa ɔMarki aŋ bek .
44002021	Ɔwa pə tə yi wuni o wuni ɔwe mə tela ka ȧŋes ŋa ɔMarki ɔ tə kisi .
44002022	Naŋ aŋfəm ŋa ro Isrɛl , təl nu ȧsim ȧte . Yisɔs ɔwe ro Nasarɛth , wuni ɔwe Kuru ɔ po lomi kətɔŋ ka nu rə məyɔs ma afɔsɔ yi mȧtȧy məkabanɛ yi ɛmisali ɛyɛ Kuru ɔ yɔ ka kȧta kɔŋ kətɔŋ ka nu , mɔ naŋ gbeŋ nə po tȧrȧ .
44002023	Kɔnɔ a lȧnki tand ka mabotəs yi kȧtȧrȧ ka Kuru thəpaŋ , ɔwa naŋ-e , ka mȧta ma afəm ȧthȧnthonɛ , nə tȧŋ kɔ ka akənt kəpəŋkinɛ , nə dif kɔ .
44002024	Ɔwe Kuru ɔ yokas ka rəfi ma ɔ po səli ɔbaŋ wa rəfi , pəkasifɛ pə fɔyɛ tȧy kəpa rafi rə wop kɔ .
44002025	kotȧy-e Debid ɔ pa ta atɔŋ , I nənk ɔMarki ro der kȧmi kədi alɔkɔ bɛ , kotȧy-e ɔ yi ka kȧta kȧmi kədiɔ , Kama a te bora mi .
44002026	Tiyȧŋ ȧŋmerȧ a mi aŋ ba məbɔnɛ , Ɔwa ramer ra mi rə sel məbɔnɛ . Ma pə thas ri-e , ȧŋdɛr a mi aŋ tə yirȧ rə kəgbak ȧmerȧ ;
44002027	Pəkasifɛ mə gbəli hɛ tey ɔfəm ɔ mi ro kərəfi , Thalɔm mə gbəli hɛ sɔŋ ɔSəm ka mu tə kənəŋk kȧthey .
44002028	Mə po mi tɔri asoŋ ta aŋesəm . Mə tə yɔ mi i la məbɔnɛ ka kȧbəprȧnɛ ka mu .
44002029	Awɔnt , i gbəli fɔfȧnɛ nu rə kəmintha ta ɔbemba Debid , kəpa ɔ fi , ka a maŋk kɔ , ɔwa kȧboma kɔŋ kə yi ro su haŋ thonɔŋ .
44002030	Tiyȧŋ ma ɔ yi unabi , ɔwa ɔ tȧrȧ Kurɔŋ ɔ po gbiŋ ro rɔŋɔŋ kəpa , ka rȧkomra rɔŋ ɔ tə yis ukin ka kawaŋ ka rȧbȧy .
44002031	Ɔwa ma kɔnɔ ɔ nənk ȧte rodi-e , ɔ fɔf ta kȧyokanɛ ka ɔKrayst , kəpa a tey hɛ kɔ ro kərəfi , ɔwa ȧŋdɛr ŋɔŋ aŋ thei hɛ .
44002032	Yisɔs ɔwe-əŋ , kɔnɔ Kuru ɔ yokas , ɔwa saŋ bɛ sə yi ti məseri .
44002033	Tiyȧŋ ma a po ŋata kɔ ka kȧta kədiɔ ka Kuru-e , ɔwa ma ɔ po sɔthɔ ka ɔKas aŋlahiri ŋa ɔYina məsəm-e , ɔ po kus ame , ama nə nənk , ɔwa ama nə təl .
44002034	Ȧtesoma-e Debid ɔ ŋat hɛ ro riyana , kɛrɛ kɔn kɔnɔnɛ ɔ pa , ƆMariki ɔ pa ka ɔMarki kȧmi , Yirȧ ka kȧta kȧmi kədiɔ ,
44002035	Haŋ i səki antheranɛ a mu agbeth ŋa ȧtȧtək ta mu .
44002036	Tiyȧŋ ta ȧŋseth ŋa Isrɛl bɛ aŋ tȧrȧ tɛntɛnɛ kəpa , Yisɔs ɔwe gbeŋ , ɔwe nə po tȧŋ ka akənt kəpəŋkinɛ-e , Kuru ɔ po səki kɔ ɔMarki yi ɔKrayst .
44002037	Ɔwa maŋ təl ȧte-e , tə sɔs tabuth taŋ , ka aŋ pa ka Pita yi ka aŋsom alɔm , Awɔnt , to mə sə yɔ-i ?
44002038	Ka Pitaŋ ɔ pa ro ŋaŋ , Thupi nu , ɔwa yɔ a baftays nu kin o kin ka ȧŋes ŋa Yisɔs Krayst ta katerɔ ka ɛhakɛ ɛ nu , ɔwa nə tə sɔthɔ ȧŋboya ŋa ɔYina məsəm .
44002039	kotȧy-e aŋlahiri aŋe aŋ yi ta ȧtȧ nu , yi ta aŋwuth a nu yi ta ŋaŋ aŋa yi ɔbɔli poŋ , hali ta ŋaŋ bɛ aŋa ɔMarki ɔKuru kȧsu mɔ tela ro rɔŋɔŋ .
44002040	Ɔwa yi sim təlɔm təlai ɔ sɔŋ məseri , kɔ maŋ ŋa , ɔ pa , Kisisnɛ nu ka rȧkomra rəkənȧ are .
44002041	Ɔwa ŋaŋ bɛ aŋa po malanɛ ȧsim tɔŋ yi məbɔnɛ , a baftays ŋa ; ɔwa ka ȧŋrey ŋati aŋa bȧrnɛ aŋkarande aŋ yi afəm ɛwul ɛsas .
44002042	kaŋ bȧsər bȧkər ka mȧtȧy məthəksa ma aŋsom , yi məmanɛ , yi ka kasiməth təbo , yi ka təramnɛ .
44002043	Ka rənes rə wop wuni o wuni ; ka mȧtȧy məkabanɛ məgbathi yi ɛmisali ɛ yɔnɛ ka mȧta ma aŋsom .
44002044	Ka ŋa bɛ aŋa lanɛ aŋ yi dɛr rɔkin , aŋ ba ɛyɛt bɛ ɔthənanɛ .
44002045	kaŋ thila tafus yi ɛyɛt yaŋ , kaŋ yerəsanɛ ka ŋa bɛ mɔ wuni o wuni ɔ paŋ .
44002046	kaŋ bȧsər kəyi ka ȧŋseth ŋa Kuru rə ȧmerȧ ŋin ȧrey o rey , aŋ siməth təbo ka ɛseth yaŋ , ɔwa aŋ di yi məbɔnɛ yi rə ȧmerȧ ȧferȧ ,
44002047	rə kəthɔkəs Kuru . Ka aŋfəm bɛ aŋ tȧrȧ ŋa rəka . Ka ɔMarki ɔ bȧrȧ ŋa ŋaŋ aŋa mə kisi ȧrey o rey .
44003001	Ka Pitaŋ yi Yɔnȧŋ aŋ kȧnɛ ka ȧŋseth ŋa Kuru ka ȧŋlɔkɔ ŋa kəramnɛ ka aŋhawa aŋa bekȧ tȧmthərɛŋanlɛ .
44003002	Ɔwa ulaŋgba ulɔm ugbɛba kȧbi ma ɔkara kɔŋ ɔ kom kɔ-e , kɔnɔ a kȧrȧ , a bot kɔ ȧrey o rey ka karare ka ȧŋseth ŋa Kuru ȧke a bont Bɔthikəli , kȧmȧ ɔ thola ka ŋaŋ aŋa mə wɔŋ ka ȧŋseth ŋa Kuru .
44003003	Ɔwe-e , ma ɔ nənk Pitaŋ yi Yɔnȧŋ aŋ yema wɔŋ ka ȧŋseth ŋa Kuru-e , ɔ tholir ŋa .
44003004	Ka Pitaŋ yi Yɔnȧŋ aŋ kəli kɔ təŋ , aŋ pa , Kəli su .
44003005	kɔ kəli ŋa , ɔ nanɛ tə kəsɔthɔ rəka ro rɔŋaŋ .
44003006	Kɛrɛ Pitaŋ ɔ pa , Akala ȧferȧ yi abɔŋɔ i ba hɛ , kɛrɛ ara i ba i ti sɔŋ mu ri . Ka ȧŋes ŋa Yisɔs Krayst ɔwe ro Nasarɛth , kɔth .
44003007	kɔ wop kȧta kɔŋ kədiɔ , ɔ ŋata kɔ ; ka ɔlɛmp wati ȧtȧtək tɔŋ yi tagbɔlkɔnt tɔŋ tə sɔthɔ afɔsɔ .
44003008	kɔ pay , ɔ təmȧ , ɔ təp kəkɔth , ɔ wɔŋ ka ȧŋseth ŋa Kuru yi ŋaŋ , ɔ kɔth kɔth , ɔ pais pais , ɔ thɔkəs Kuru .
44003009	Ka aŋfəm bɛ aŋ nənk kɔ mɔ mɔ kɔth ɔ thɔkəs Kuru ;
44003010	ɔwa aŋ tȧrȧ ti kəpa kɔnɔŋ ɔwe la yirȧ tə kəthola ka kadare kəBɔthikəli ka ȧŋseth ŋa Kuru , ka aŋ kabanɛ ɔthasər , ɔwa pə kɔnthɔfəli ŋa ta ȧte po yɔnɛ kɔ .
44003011	Ɔwa ma ɔ wopnɛ Pitaŋ yi Yɔnȧŋ-e , aŋfəm bɛ aŋ gbukɛ dɛr rɔkin , kaŋ bȧlər ŋa ka aŋgbənthəŋ ŋa Sɔlɔmɔn , aŋ kabanɛ kəkabanɛ kəbana .
44003012	Ma Pitaŋ ɔ ŋaŋk ti-e , ɔ pa ka aŋfəm , Naŋ afəm ŋa Isrɛl , kɔyɛŋ mə nə kabanɛ ȧte-e ? Thalɔm kɔyɛŋ mə nə kəli su teŋ mɔ pə yi mɔ ka aŋfɔsɔ a su thalɔm ka rasəm ra su sə yɔ ɔlaŋgba ɔwe ɔ kɔth-e ?
44003013	ƆKuru ka Ebraham-əŋ , ɔka Aysakȧŋ yi ɔka Yekɔb-əŋ , ɔKuru ka aŋkas a su , kɔnɔ ɔ po yikis ȧŋbɔy ŋɔŋ Yisɔsȧŋ ɔwe naŋ nə lȧnki , ɔwa nə pɛnsa ro der kədi ka Paylet , ma ɔ nanɛ naŋ tə kəter kɔ .
44003014	Kɛrɛ naŋ nə pɛnsa kɔn ɔSəm yi ɔLompi , ka nə thola kȧmȧ a sɔŋ nu udif .
44003015	Ka nə dif ɔTəpi wa aŋesəm , ɔwe Kuru ɔ po yokas kətɔŋ ka aŋfi , ta ȧtȧ sə yi məseri .
44003016	Ɔwa pə yi salata kəlanɛ ka ȧŋes ŋɔŋ ɔlanŋgba ɔwe ɔ sɔthɔ afɔsɔ , ɔwe naŋ bɛ nə nənk dɛ yi nə tȧrȧ . Yao , kȧlanɛ ȧke yi ro ŋɔŋ kə po sɔŋ kɔ kayenk mədɛr kəgbenthis ka kȧbəprȧnɛ ka nu bɛ .
44003017	Kɛrɛ ka-ake awɔnt a mi i tȧrȧ kəpa nə yɔ ti rə kəte tȧrȧ , mɔ mə aŋgbəka a nu sɔ aŋ yɔ .
44003018	Kɛrɛ mȧtȧy ama Kuru ɔ tɔri ka tasəŋ ta Aŋnȧbi kəpa ɔKrayst ɔ ba kənȧkȧsi-e , ya ɔ lasər ma yaŋ .
44003019	Tiyȧŋ thupi nu ɔwa lafthɛ nu kȧmȧ a dimsi ɛhakɛ ɛ nu , kȧmȧ ɛlɔkɔ ya kəfothanɛ ɛ der kəwur ro der kədi ka ɔMarki ;
44003020	kȧmȧ ɔ somra nu Yisɔsȧŋ ɔwe a bont ɔKrayst , ɔwe a po thithȧ nu ,
44003021	pə yi mɔ kɔnɔ ɔwe ȧŋriyana aŋ ba kəwop haŋ ka ɛlɔkɔ ya kakala mȧtȧy bɛ , ama Kuru ɔ po fɔf ka tasəŋ ta Aŋnȧbi bi ŋɔŋ asəm bɛ aŋa yi kȧbi ka ɔwoni .
44003022	Tɛntɛnɛ Mosis ɔ pa ka aŋkas , ƆMariki ɔKuru ka nu , ɔ tə wurɔ nu unabi kətɔŋ ka aŋwɔnt a nu mɔ minɛŋ . Nə yi tə kəsua kɔ ɛləns ka mȧtȧy bɛ ama mɔ kanɛ nu .
44003023	Ɔwa pə tə yi wuni o wuni ɔwe mə te təlȧ ɔnȧbi kati-e , a tə dim kɔ kətɔŋ ka aŋfəm bɛ .
44003024	Yao Aŋnȧbi bɛ , kətəp ka Samuɛl yi ŋaŋ bɛ aŋa tȧŋ kɔ kədarəŋ aŋ po kanɛ sɔ ta marey ame .
44003025	Naŋ nə yi aŋwuth ŋa Aŋnȧbi , yi aŋlemranɛ aŋa Kuru ɔ sekər aŋkas a su ma ɔ kanɛ Ebrahamȧŋ , Ka rȧkomra ra mu , tȧbona bɛ ka ȧdȧru tə tə sɔthɔ aruba .
44003026	Ɔwa ma Kuru ɔ po yokas ɔWan kɔŋ Yisɔsȧŋ , ɔ mɔtha somra kɔ ro rɔnu tə kəruba nu , ka kalafthi nu-e , naŋ bɛ kəwur ka makənə ma nu .
44004001	Ɔwa maŋ fɔfȧnɛ aŋfəm-e , aŋfode-o , ɔwe yi rȧbomp ka ȧŋseth ŋa Kuru-o , yi aŋSadusi aŋ bəp ŋa ,
44004002	ka pə bansȧnɛ ŋa ta maŋ thəksa aŋfəm-e , dɛ yi kətȧŋȧnɛ Yisɔsȧŋ , kȧyokanɛ ka aŋfi .
44004003	kaŋ wop ŋa mȧwop ma rȧbȧy haŋ pə sɔk , pəkasifɛ ȧŋsum aŋ po thɔŋ wɔŋ .
44004004	Kɛrɛ agbȧthi aŋa təl ȧrim aŋ lanɛ ; ɔwa aŋyirka ŋa aŋfəm aruni aŋ yi mɔlɔ ma ɛwul tamath .
44004005	Ka pə re yi ka ȧŋrey alɔm-e , aŋgbəka-o , aŋbȧki-o , yi aŋkarmɔkɔ aŋ thoŋklanɛ dɛr rɔkin ro Yerusalɛm .
44004006	Ka Anas-əŋ , ɔfode ubana , yi Kayafasȧŋ , yi Yɔnȧŋ , yi Alɛksandaŋ , dɛ yi ŋaŋ aŋa yi ka rȧkomra ra ɔfode ubana aŋ bəpər .
44004007	Maŋ po təmər ŋa ratɔŋ-e , aŋ yif ŋa , aŋ pa , Ko afɔsɔ , thalɔm ka ȧŋes areke nə yɔ ȧte-e ?
44004008	Ka Pitaŋ ɔ la ɔYina məsəm , ɔ pa ro ŋaŋ , Naŋ agbəka ŋa aŋfəm , yi abȧki ŋa Isrɛl ,
44004009	bepi a gbɛlɛŋ su thonɔŋ salata mayɔ məfinɔ a po yɔ ka ulaŋgba ugbɛba , to som ɔ sɔthɔ kəyeŋk mədɛr-e ;
44004010	ta naŋ bɛ yi aŋfəm ŋa ro Isrɛl bɛ , nə tȧrȧ kəpa , ka ȧŋes ŋa Yisɔs Krayst ɔwe ro Nasarɛth ɔwe nə tȧŋ ka akənt kəpəŋkinɛ-e , ɔwe Kuru ɔ yokas ka rəfi , ka ȧŋes ŋɔŋ gbeŋ ɔlaŋgba ɔwe ɔ təmȧ rodi ka nu uyeŋki mədɛr .
44004011	Kɔnɔ ɔ yi aŋsar aŋa naŋ atəmər ȧŋseth nə po sai sai , ŋa a po səki rȧbomp ra ȧŋkoŋ .
44004012	Ɔwa kakisi kə yi hɛ ka wuni o wuni ulɔm , kotȧy-e , ŋes o ŋes alɔm aŋ yi hɛ ka ȧdȧru are aŋa a sɔŋ kətɔŋ ka aŋfəm ro sə gbəli sɔthɔ kakisi .
44004013	Ɔwa maŋ nənk kamintha ka Pitaŋ yi Yɔnȧŋ , ɔwa aŋ tȧrȧ kəpa aŋ yi hɛ afəm atempi ɔwa aŋ sɔthɔ hɛ kəkaraŋ-e , aŋ kabanɛ ; ɔwa aŋ sɔthnɛ kəpa aŋ la yi yi Yisɔs .
44004014	Ɔwa maŋ nənk ɔlaŋgba ɔwe a yenkəs ɔ təmȧ yi ŋaŋ-e , aŋ gbəli hɛ sɔ pa koko .
44004015	Kɛrɛ maŋ yamari ŋa kȧmȧ aŋ wur ka aŋSanhedrin aŋ nəŋkanɛ ,
44004016	aŋ pa , To mə sə yɔ aŋfəm aŋe-e , ȧtesoma-e aŋfəm bɛ ro Yerusalɛm aŋ tȧrȧ kəpa tɛntɛnɛ a po yɔ tȧy təkabanɛ ka kȧta ka ŋaŋ , ɔwa saŋ sə gbəli hɛ pɛnsa ti .
44004017	Kɛrɛ kȧmȧ tə te bȧr gbanthɛnɛ kətɔŋ ka aŋfəm , maŋ ninisnɛ ŋa nu kȧmȧ aŋ te sɔ fɔfȧnɛ wuni o wuni ka ȧŋes aŋe .
44004018	kaŋ tela ŋa , kaŋ yamari ŋa kȧmȧ aŋ te sɔ fɔf thalɔm aŋ thəksa ka ȧŋes ŋa Yisɔs .
44004019	Kɛrɛ Pitaŋ yi Yɔnȧŋ aŋ lasi aŋ pa ro rɔŋaŋ , Bepi pə yi ɔlompi rodi ka Kuru tə kətəla nu pəthasi Kuru-e , gbək ti nu ;
44004020	kotȧy-e saŋ sə gbəli gbo fɔf mȧtȧy ama sə po nənk yi ama sə po təl .
44004021	Ɔwa maŋ po bȧr ninisnɛ ŋa-e , aŋ tera ŋa aŋ kɔnɛ , maŋ te fir roŋ ro mə aŋ tȧŋ tə kəsɔmpa ŋa ta ȧŋsabu ŋa aŋfəm , pəkasifɛ aŋfəm bɛ aŋ yikis Kuru ta ȧtȧ po yɔnɛ .
44004022	kotȧy-e ɔlaŋgba ka ɔwe a yɔ ȧtȧy təkabanɛ ȧte ; ɔ bȧk ɔthasi təren təgba tərəŋ .
44004023	Ma a tera ŋa-e , aŋ kɔnɛ ka aŋkos ŋaŋ , aŋ kanɛ ŋa bɛ ȧte aŋkərbomp kətɔŋ ka aŋfode yi aŋbȧki aŋ kanɛ ŋa .
44004024	Maŋ təl ti-e , aŋ ŋata ȧsim taŋ ka Kuru yawin-əŋ , aŋ pa , ƆMariki , munɔ po bɛmpa ȧkuru yi ȧŋthɔf , yi kȧbȧŋ , yi ɛyɛ yi ri bɛ ;
44004025	ɔwe ka ɔYina məsəm ka kȧsəŋ ka ɔkas kȧsu Debidȧŋ ȧŋbɔy a mu , mə pa , To som tȧbona təlɔm tə bansȧ-e ? Ɔwa aŋfəm aŋ tȧmtȧmnɛ mȧtȧy məyai-e ?
44004026	aŋbȧy ŋa ȧdȧru aŋ bɛnɛnɛ ɛsəfa , Ɔwa aŋgbəka aŋ thoŋklanɛ dɛr rɔkin , Tə kəŋamnɛ ɔMarki yi ɔKrayst kɔŋ ;
44004027	ȧtesoma-e ka təteŋ ka kȧpet ake pə yi hɛ gbo Hɛrɔdȧŋ yi Pɔntiɔs Paylet son , kɛrɛ təbona təlɔm yi aŋfəm ŋa Isrɛl sɔ , aŋ po thoŋklanɛ tə kəkȧsi Yisɔsȧŋ ȧŋBɔy a mu usəm ɔwe mə po pɔlɔ
44004028	tə kəyɔ tȧy o tȧy ȧtȧ aŋfɔsɔ yi kȧtȧrȧ ka mu kə botəs thəpaŋ tə kəyɔnɛ .
44004029	Ɔwa ka-ake ɔMarki , kəli mȧgbind maŋ , ɔwa mar ɛbɔy ɛ mu kȧmȧ aŋ kanɛ mapa ma mu rə kəmintha ,
44004030	ma munɔ mə thanthi kȧta ka mu tə kəyeŋkəs afəm ; ɔwa kȧmȧ ɛmisali yi mȧtȧy məkabanɛ mə yɔnɛ salata ȧŋes ŋa ȧŋBɔy a mu usəm Yisɔsȧŋ .
44004031	Ɔwa maŋ po ramnɛ-e , ɔdɛr ro aŋ thoŋklanɛ dɛr rɔkin-e , pə yiŋkthanɛ ri , kaŋ la ɔYina məsəm , ɔwa aŋ fɔf ȧrim ra Kuru rə kəmintha .
44004032	Ɔwa ȧruniya ara lanɛ rə ba ȧmerȧ ŋin yi afela ŋin ; hali wuni kin ɔ pa hɛ ta ɛyɛt yɔŋ ɛyɛ ɔ ba kəpa ɛ yi ɛyɔŋ , kɛrɛ aŋ ba ɛyɛt bɛ ɔthənanɛ .
44004033	Aŋsom aŋ seri ta kȧyokanɛ ka ɔMarki Yisɔs rə afɔsɔ abana ; ɔwa aboŋa abana aŋ yi rokɔm ka ŋaŋ .
44004034	Wuni o wuni ɔ yi hɛ kətɔŋ ka ŋaŋ ɔwe paŋ rəka ȧtesoma-e ŋaŋ aŋa ba təkai thalɔm ɛseth aŋ thila yi , kaŋ kȧrȧ amɔlɔ ma ɛyɛt ɛyɛ aŋ thila ,
44004035	ɔwa aŋ bot ŋi ka ȧtȧtək ta aŋsom , kaŋ yerəs rə wuni o wuni mɔlɔ ma kapaŋ kɔŋ kə yi .
44004036	Ɔwa Yosɛfȧŋ ɔwe aŋsom aŋ sɔŋ ȧŋes ŋa Barnabas , ( bepi a tepa ŋi ŋə yi Wan ka kȧBɛfəth ) , uLifay wɔŋ , wuni ka ro Siprɔs ,
44004037	ma ɔ po thila ȧŋkay ŋɔŋ , ɔ kȧrȧ aŋkala ŋati , ɔ bot ŋi ka ȧtȧtək ta aŋsom .
44005001	Kɛrɛ ulaŋgba ulɔm ɔ yi ri , a bont kɔ Ananayas , yi ɔrani kɔŋ Safaira , aŋ thila ȧkay ,
44005002	kɔ bɛnɛ ȧgbȧp ŋin ka amɔlɔ mati , ɔrani kɔŋ sɔ ɔ ba dim din , kɔ kȧrȧ ȧgbȧp alɔm , ɔ bot ŋi ka ȧtȧtək ta aŋsom .
44005003	Kɛrɛ Pitaŋ ɔ pa , Ananayas , to som Sethani ɔ lasər ȧŋmerȧ a mu kȧmȧ mə yemsa ɔYina məsəm , kəpa mə bɛnɛ ȧgbȧp ŋin ka amɔlɔ ma aŋkai-e ?
44005004	Ma mə te tha thila ŋi-e , mun tha ba ŋi , ɔwa ma mə po thila ŋi-e , aŋ yi hɛ ka aŋfɔsɔ a mu-i ? To som mə tȧmtȧmnɛ ȧtȧy ȧte ka ȧŋmerȧ a mu-e ? Mə yemsa hɛ wuni kəpet kɛrɛ Kurɔŋ .
44005005	Ɔwa Ananayas-əŋ , kətəl ȧsim ȧte gbo-e , ɔ fumpɔ , ɔ ternɛ , ka rənes rəbana rə fumpər ŋa bɛ aŋa təl ti .
44005006	Ka aŋlaŋgba aŋ yokanɛ , aŋ kumpər kɔ rə kotha , aŋ wurɔ kɔ , kaŋ maŋk kɔ .
44005007	Ɔwa mɔlɔ ma ɛhawa ɛsas kədarəŋ kati-e , ɔrani kɔŋ ɔ wɔŋ , ɔ tɛ hɛ ȧtȧ po yɔnɛ .
44005008	Ka Pitaŋ ɔ yif kɔ ɔ pa , Kanɛ mi bepi nə thila ȧŋkay ta amɔlɔ məwunɔŋ-i ? kɔ lasi ɔ pa , Yao , ta amɔlɔ məwunɔŋ .
44005009	Ka Pitaŋ ɔ pa ro ŋɔŋ , kɔyɛŋ nə ba dim din tə kəmɛm ɔYina ka ɔMariki-e ? Kəla , ȧtȧtək taŋ aŋa maŋk ɔwos ka mu tə yi ro dare , ɔwa aŋ ba kəkera mu sɔ .
44005010	Ɔwa ka ɔlɛmp wati ɔbɛra ɔ fumpɔ ka ȧtȧtək tɔŋ , ɔ ternɛ . Ka aŋlaŋgba aŋ wɔŋ aŋ bəp kɔ , ka aŋ kera kɔ , aŋ maŋk kɔ rayɛr ka ɔwos kɔŋ .
44005011	Ka rənes rəbana rə der ka aŋchɔch bɛ dɛ yi ka ŋaŋ bɛ aŋa təl mȧtȧy ame .
44005012	Ka ɛmisali ɛgbathi yi mȧtȧy məkabanɛ mə yɔnɛ kətɔŋ ka aŋfəm ka mȧta ma aŋsom ; ɔwa ŋa bɛ aŋ yi rə ȧmerȧ ŋin ka aŋgbənthəŋ ŋa Sɔlɔmɔn .
44005013	Ɔwa wuni o wuni ka aŋfəm alɔm ɔ mintha hɛ tə kəpantnɛ ŋa , kɛrɛ halisa aŋ yikis ŋa .
44005014	Ka a bȧr aŋlanɛ agbȧthi ka ɔMarki , tey ta runi-ŋaŋ yi bom-ŋaŋ ,
44005015	haŋ a wurɔ aŋboma ka asoŋ ta rokaŋ , a bot ŋa rə təfənt yi ɛgbatha , kȧmȧ bepi Pitaŋ ɔ thas-e , hali gbo amumpəl ŋɔŋ aŋ tə gbəpər alɔm .
44005016	Ka runiya rəbana rə der sɔ kəwur ka tapet ȧte gbətɔ ro Yerusalɛm , kaŋ kȧrȧ afəm aŋboma , yi ŋaŋ aŋa ba akərəfi aləs , ka a yenkəs ŋa bɛ .
44005017	Ka ɔfode ubana ɔ yokanɛ yi ŋaŋ bɛ aŋa yi yi kɔnɔŋ-e , ( aŋa yi ka kagbanth ka aŋSadusi ) , aŋ la kətut ,
44005018	kaŋ wop aŋsom , aŋ bot ŋa ka ȧŋseth ŋa tərəŋka ro a bɛnɛ aŋlɔm .
44005019	Kɛrɛ wurɔ ka ɔMarki ɔ kanthi tadare ta ȧŋseth ŋa tərəŋka ka tȧtȧk , kɔ wurɔ ŋa , ɔ kanɛ ŋa ,
44005020	Kɔ nu nə təmȧ ka ȧŋseth ŋa Kuru , ɔwa kanɛ anfəm mapa bɛ ta aŋesəm aŋe .
44005021	Maŋ təl ȧte-e , aŋ wɔŋ ka ȧŋseth ŋa Kuru bəth bəth , aŋ thəksa aŋfəm , kɛrɛ ɔfode ubana ɔ der , ɔwa ŋaŋ aŋa yi yi kɔnɔ aŋ thoŋkla aŋSanhedrin rɔkin , yi aŋbȧki bɛ ŋa aŋwuth ŋa Isrɛl , a som kȧmȧ aŋ kȧrȧ aŋsom .
44005022	Kɛrɛ ɛbɔy aŋa a som aŋ nənk hɛ ŋa ka ȧŋseth ŋa tərəŋka ; kaŋ kȧlanɛ , aŋ kanɛ ti , aŋ pa ,
44005023	Sə bəp ȧŋseth ŋa tərəŋka aŋ kantha fip , ɔwa ȧŋbumər aŋ təmȧ ka tadare , kɛrɛ ma sə po kanthi ŋi , sə bəp hɛ wuni o wuni rokor .
44005024	Ma ɔfode ubana yi ɔwe yi rȧbomp ka ȧŋseth ŋa Kuru yi aŋkərbomp kətɔŋ ka aŋfode aŋ təl tapa ȧte-e , pə sɔkanɛ ŋa bɛ , aŋ soli ta ȧtȧ mə yi kədarəŋ kati .
44005025	Ka ukin ɔ der ɔ kanɛ ŋa , Kəlo , aŋlaŋgba aŋa nə bot ka ȧŋseth ŋa tərəŋka aŋ yi ka ȧŋseth ŋa Kuru , aŋ təmȧ aŋ thəksa aŋfəm .
44005026	Ka ɔkaptin yi ɛbɔy aŋ kɔnɛ , aŋ kȧrȧ ŋa , pə yi hɛ rə afɔsɔ , kotȧy-e aŋ nesa aŋfəm ta thani aŋ ləməs ŋa məsar .
44005027	Maŋ po kȧrȧ ŋa , a təmər ŋa rodi ka aŋSanhedrin . Ka ɔfode ubana ɔ yif ŋa ɔ pa ,
44005028	Sə la hɛ maŋ nu kiriŋ kiriŋ kȧmȧ nə te sɔ thəksa ka ȧŋes aŋe-i ? Kɛrɛ kəla , nə po lasər Yerusalɛm yi kathəksa ka nu . Nə nanɛ tə kəreŋ su mathɛkɛ ka mȧtir ma ɔlaŋgba ɔwe-e ?
44005029	Ka Pitaŋ yi aŋsom aŋ lasi aŋ pa , Sə ba kəwop ȧrim ra Kuru pəthasi ara wuni kəpet .
44005030	ƆKuru ka aŋkas a su ɔ yokas Yisɔsȧŋ , ɔwe naŋ nə dif , kəgbak kɔ rə ŋənt .
44005031	Kɔnɔ Kuru ɔ po ŋata ka kȧta kɔŋ kədiɔ tə kəyi uBȧy yi uKisis tə kəsɔŋ Isrɛl kathupi yi kȧlȧprɔ ka ɛhakɛ .
44005032	Ɔwa saŋ sə yi mȧseri ta mȧtȧy ame ; yi ɔYina məsəm sɔ ɔwe Kuru ɔ po sɔŋ ka ŋaŋ aŋa mə wop ȧrim rɔŋ .
44005033	Maŋ təl ȧte-e , ɛmerȧ yaŋ ɛ ŋat , aŋ fɔf tə kədif ŋa .
44005034	Kɛrɛ ukin ka aŋgbanɛ , uFarisi , ɔ ba ȧŋes Kameliyɛl , ukarmɔkɔ ka ȧŋthɔ , ɔ ba yiki ka aŋfəm bɛ , kɔnɔ ɔ təmȧ , ɔ yamari kȧmȧ aŋ wurɔ aŋsom ras .
44005035	kɔ kanɛ ŋa , Naŋ afəm ŋa Isrɛl , botnɛ nu rə ȧmerȧ ta aŋlaŋgba aŋe , ta ȧtȧ nə yema yɔ ŋa ,
44005036	kotȧy-e yeŋka aŋyamana aŋe-e , Thudas ɔ yokanɛ , ɔ kolonɛ kəpa kɔnɔ ɔ yi wuni bana ; ɔwa afəm tɛmɛ tanlɛ aŋ gbɛpətənɛ kɔ ; ka a dif kɔ , ɔwa a sakthi ŋa aŋa wop ȧrim rɔŋ , kaŋ tiyȧ fu .
44005037	Kədarəŋ ka ɔlaŋgba ɔwe-e , Yudas ka ro Kalili ɔ yokanɛ ka marey ama a gbaləs ames ma aŋfəm , ɔ liŋanɛ afəm agbȧthi ro rɔŋɔŋ ; kɔnɔ sɔ ɔ dinɛ , ɔwa ŋaŋ bɛ aŋa wop ȧrim rɔŋ aŋ sakanɛ .
44005038	I kanɛ nu ka-ake , gbapɛ nu aŋlaŋgba aŋe . Ter ŋa kotȧy-e bepi ȧŋmȧŋ aŋe thalɔm mapanth ame mə yi ma afəm-e , mə tə tiyȧ fu ;
44005039	kɛrɛ bepi mə yi ma Kuru-e , nə gbəli hɛ dim ma , ta thani a fir kəpa nə tim Kuru gbeŋ .
44005040	kaŋ malanɛ ȧrim rɔŋ . Ɔwa maŋ po tela aŋsom-e , aŋ sap ŋa , kaŋ kanɛ ŋa kȧmȧ aŋ te sɔ fɔf ka ȧŋes ŋa Yisɔs , kaŋ ter ŋa .
44005041	Tiyȧŋ aŋ wur rodi ka aŋSanhedrin , aŋ sel məbɔnɛ ta ma a lɔm ŋa abeki tə kəsɔthɔ məlap ta ȧŋes .
44005042	Ɔwa ȧrey o rey ka ȧŋseth ŋa Kuru yi ka ɛseth yaŋ aŋ tey hɛ kəthəksa yi kətɔri kəpa Yisɔs kɔnɔ yi ɔKrayst .
44006001	Ɔwa ka marey mati , ma aŋyirka ŋa aŋkarande aŋ bȧrnɛ-e , aŋYuda aŋa a kom ro Kris aŋ fɔfəthanɛ salata aŋHibru , pəkasifɛ a pəl ȧŋbora ŋaŋ ka mapanth ma kəyerəs ȧrey o rei .
44006002	Ka antɔfɔt ŋarəŋ aŋ tela ȧruniya ra aŋkarande ro rɔŋaŋ , aŋ pa , Pə mar hɛ kəpa saŋ sə tey ȧrim ra Kuru tə kəyɔ mapanth ma ɛthebəl .
44006003	Tiyȧŋ awɔnt , thith nu kətɔŋ ka nu afəm aruni tȧmthədɛrəŋ aŋa ba mes məfinɔ , aŋa la ɔYina məsəm yi kətemp , kȧmȧ sə bot ŋa ka mapanth ame .
44006004	Kɛrɛ saŋ sə tə bȧsər ka təramnɛ yi ka kətɔri mapa ma Kuru .
44006005	Ka tapa ȧte tə bɔnɛ ȧruniya bɛ , kaŋ thith Stifɛnȧŋ , wuni ulasər ka kəlanɛ yi ka ɔYina məsəm , Filipȧŋ , Prokɔrɔs-əŋ , Nikenɔrȧŋ , Timɔnȧŋ , Parmenasȧŋ yi Nikolasȧŋ , ɔwe a səki ulanɛ ro Antiɔk .
44006006	Ɔwa aŋ təmər aŋe rodi ka aŋfəm ; maŋ po ramnɛ-e , aŋ reŋ ŋa mȧta maŋ .
44006007	Ka ȧrim ra Kuru rə bȧrnɛ , ɔwa aŋyirka ŋa aŋkarande aŋ bȧrnɛ ro Yerusalɛm , ka afode agbȧthi aŋ wop kȧlanɛ .
44006008	Ka Stifɛnȧŋ ɔ la aboŋa yi afɔsɔ , ɔ yɔ mȧtȧy məkabanɛ yi ɛmisali kətɔŋ ka aŋfəm .
44006009	Kɛrɛ afəm alɔm aŋa yi ka ȧŋseth agbanɛ ŋa aŋLibertin , yi alɔm ro Sirini , yi ro Alɛksandri , yi ro Silisia , yi ro Esiya , aŋ thoŋka yi Stifɛnȧŋ .
44006010	Kɛrɛ aŋ gbəli hɛ tham kȧtemp kɔŋ dɛ yi aŋyina aŋa mɔ fɔfa .
44006011	kaŋ thɛns afəm sɔy aŋa pa , Sə təlȧ kɔ ɔ fɔf sim tələs ta Mosis yi ta Kuru .
44006012	kaŋ pər aŋfəm yi aŋbȧki , yi aŋkarmɔkɔ , kaŋ lɛsa kɔ , aŋ kera kɔ ka aŋSanhedrin ,
44006013	kaŋ təmər məseri ayem aŋa pa , Ɔlaŋgba ɔwe ɔ tey hɛ kəfɔf sim tələs ta ɔdɛr ɔsəm ɔwe yi ta ȧŋthɔ ;
44006014	kotȧy-e , sə po təlȧ kɔ ɔ pa , Yisɔs ɔwe ro Nasarɛth ɔ tə dim ɔdɛr ɔwe , ɔwa ɔ tə siŋkar matanɛ ama Mosis ɔ tiyȧ su .
44006015	Ka ŋa bɛ aŋa yirȧ ka aŋSanhedrin aŋ kəli kɔ təŋ , aŋ nənk ader rɔŋ mɔ ader ra ɔmaleka .
44007001	Ka ɔfode ubana ɔ pa , Mȧtȧy ame mə yi tateŋ-i ?
44007002	kɔ pa , Awɔnt yi akas , su nu ɛləns . ƆKuru ka ayiki ɔ tɔrinɛ ka ɔkas kȧsu Ebraham ma ɔ yi ro Mesopotemia yeŋka ɔ yirȧ ro Haran ,
44007003	kɔ pa ro ŋɔŋ , Wur ka ȧŋthɔf a mu , yi ka aŋfəm a mu , mə der ka ȧŋthɔf aŋa mə i tɔri mu .
44007004	kɔ wur ka ȧŋthɔf ŋa aŋKaldiyan , ɔ yirȧ ro Haran ; ɔwa ma ɔkas kɔŋ ɔ fi-e , Kuru ɔ tɔŋa kɔ ri , ɔ kȧrȧ kɔ ka ȧŋthɔf aŋe ro naŋ nə yirȧ ka-ake .
44007005	kɔ sɔŋ hɛ kɔ ȧgbȧp ri , hali abeki təmər akatək kɔŋ , kɛrɛ ɔ lahiri kəpa ɔ tə sɔŋ kɔ ŋi , yi aŋwuth ŋɔŋ kədarəŋ kɔŋ ma ɔ te tha ba ras wan .
44007006	Ka Kuru ɔ fɔf yaŋ kəpa aŋwuth ŋɔŋ aŋ ba kəyi rə rətik rə athɔf ȧtel , ɔwa aŋ tə wop ŋa rətar , aŋ tə thalər ŋa ta təren tɛmɛ tanlɛ .
44007007	Ka Kurɔŋ ɔ pa , Ɔwa minɛŋ i ti thonkas ȧŋbona aŋa mə wop ŋa rətar ; kədarəŋ kati aŋ tə wur ri , aŋ tə re bȧtho mi ka ɔdɛr ɔwe .
44007008	kɔ sɔŋ kɔ aŋlemranɛ ŋa kabirons ; ɔwa Ebraham ɔ kom Aysak , ka a birons kɔ ka ȧŋrey aŋa bekȧ tamthərɛsas ; ka Aysak ɔ kom Yekɔb-əŋ , ka Yekɔb ɔ kom aŋkas tɔfɔt ŋarəŋ .
44007009	Ka aŋkas aŋ ba kətut ta Yosɛf , kaŋ thila kɔ ro Iyipt ; kɛrɛ Kuru ɔ yi yi kɔnɔŋȧŋ ,
44007010	kɔ tafi kɔ kəwur ka masibo mɔŋ bɛ , kɔ sɔŋ kɔ kəmar tȧy yi kətemp rodi ka Fero ɔbȧy ka ro Iyipt ; ɔwe səki kɔ ugbəka ka ro Iyipt yi ȧŋseth ŋɔŋ bɛ .
44007011	Ɔwa dor rəbana rə wɔŋ ro Iyipt yi ro Kenan bɛ yi kəsɔmpanɛ kəbana . Aŋkas a su aŋ sɔthɔ hɛ kədi .
44007012	Kɛrɛ Yekɔb ɔ təl kəpa pəla pə yi ro Iyipt , kɔ som aŋkas ka katɔtɔkɔ .
44007013	Ɔwa ka kakɔ ȧke bekȧ marəŋ-e , Yosɛf ɔ tɔrinɛ ka aŋwɔnt ŋɔŋ ; ka a tɔri Fero ȧŋbona ŋa Yosɛf .
44007014	Ka Yosɛf-əŋ ɔ som kətela ɔkas kɔŋ Yekɔb , yi rȧkomra rɔŋ bɛ , afəm təgba təsas tɔfɔt tamath .
44007015	Ka Yekɔb ɔ thor ro Iyipt , kɔ fi ri , kɔnɔ yi aŋkas a su bɛ ;
44007016	ka a kera ŋa ro Sɛkɛm , a bot ŋa ka ȧŋpȧli aŋa Ebraham ɔ wai yi akala ȧferȧ ka aŋwuth ŋa Hamɔ ro Sɛkɛm .
44007017	Kɛrɛ ma ȧŋlɔkɔ ŋa aŋlahiri aŋ fat-e aŋa Kuru ɔ po gbiŋ ka Ebraham-e , aŋfəm aŋ bȧrnɛ agbȧthi ro Iyipt ,
44007018	haŋ ubȧy ulɔm ɔ yokanɛ ɔwe te tȧrȧ Yosɛf-əŋ .
44007019	Kɔnɔ kati ɔ yɔ ȧŋbona a su məsɔth , ɔwa ɔ yɔ aŋkas a su ɔləs , ɔ yɔ kȧmȧ aŋ fitha talɛnth taŋ kȧmȧ aŋ te kisi .
44007020	Ka ȧŋlɔkɔ ŋati a kom Mosisȧŋ , ɔwa ɔ yi ubɔthi kəli ; ka a masər kɔ yof ɛsas ro seth ka ɔkas kɔŋ .
44007021	Ɔwa ma a wurɔ kɔ-e , ɔwan ubɛra ka Fero ɔ gbasi kɔ , kɔ rusəm kɔ mɔ uwan kɔŋ .
44007022	Ka a thəksa Mosisȧŋ kȧtemp bɛ ka aŋIyipt , kɔ ba afɔsɔ ka ȧsim tɔŋ yi ka mȧyɔs mɔŋ .
44007023	Kɛrɛ ma ɔ ba təren təgba tərəŋ-e , pə wɔŋ ka ȧŋmerȧ ŋɔŋ tə kəkori aŋwɔnt ŋɔŋ aŋwuth ŋa Isrɛl .
44007024	Ɔwa ma ɔ nənk a yɔ ukin ka ŋaŋ afɔsɔ-e , ɔ tima kɔ , ɔ kala ta ɔwe a yɔ afɔsɔ , kɔ dif ɔIyipt
44007025	kotȧy-e ɔ nanɛ kəpa aŋwɔnt ŋɔŋ aŋ tə tȧrȧ kəpa Kurɔŋ ɔ tə kisis ŋa ka kȧta kɔŋ kɛrɛ aŋ tɛ hɛ ti .
44007026	Ɔwa ka ȧŋrey alɔm ɔ kɔ kori ŋa kɔ bəp ŋa aŋ tə gbal , kɔ maŋ ŋa kȧmȧ aŋ kȧl manɛ , ɔ pa , Afəm a mi , na yi rəwɔnt , kɔyɛŋ mə nə yɔnanɛ ɔləs-e ?
44007027	Kɛrɛ kɔnɔ ɔwe yɔ ɔwɔnt ɔləs ɔ nɔt Mosisȧŋ , ɔ pa , Kanɛ bot mu ubȧy yi uthoŋkas rokɔm ka su-e ?
44007028	Mə yema dif mi mɔ mȧ mə dif ɔEyipt dis-i ?
44007029	Ma Mosisȧŋ ɔ təl ȧsim ȧte-e , ɔ gbukɛ , ɔ kɔ yirȧ rətik ka ȧŋthɔf ŋa Midian , ro ɔ kom awuth aruni ŋarəŋ .
44007030	Ma təren təgba tərəŋ tə lasər-e , umaleka ɔ tɔrinɛ ro rɔŋɔŋ ka aŋwula ŋa kateŋ Saynay , rə nȧnt nə mara rə agbɔfɔŋ .
44007031	Ma Mosisȧŋ ɔ nənk ŋi-e , ɔ kabanɛ ka kȧnənk kati ; ma ɔ fȧtər ri tə kəkəli-e , rim ra ɔMarki rə wur ri ,
44007032	rə pa , Minɛ yi ɔKuru ka aŋkas a mu , ɔKuru ka Ebraham , ɔka Aysak , yi ɔka Yekɔbȧŋ . Ka Mosis ɔ yɛr , ɔ mintha hɛ sɔ kəli .
44007033	Ka ɔMarki ɔ kanɛ kɔ , Bus ɛkɔftha ka ȧtȧtək ta mu , ȧtesoma-e ɔdɛr ro mə təma-e , athɔf asəm ŋaŋ .
44007034	Tə tɛntɛnɛ i po nənk ȧŋsɔmpanɛ ŋa aŋfəm a mi aŋa yi ro Iyipt , i po təl kalaŋ ka ŋaŋ , ɔwa i po thor tə kəkisis ŋa . Der ka-ake , i ti som mu ro Iyipt .
44007035	ƆMosisȧŋ ɔwe aŋ pɛnsa , maŋ pa , Kanɛ bot mu ubȧy yi uthonkas-e ? Kɔnɔ Kuru ɔ som tə kəyi ubȧy yi ukisis ka kȧta ka ɔmaleka ɔwe tɔrinɛ ro ŋɔŋ ka aŋgbɔfɔŋ .
44007036	Kɔnɔ wurɔ ŋa ma ɔ po yɔ məyɔs məkabanɛ yi ɛmisali ɛgbathi ro Iyipt-e , yi ka kȧbȧŋ kəyim , dɛ yi ka aŋwula təren təgba tərəŋ .
44007037	ƆMosis kati kɔnɔ ɔwe , ɔwe pa ka aŋwuth ŋa Isrɛl , Kuru ɔ tə təmər nu unabi kətɔŋ ka aŋwɔnt a nu , mɔ mɔ po təmər mi ;
44007038	kɔnɔ ɔwe la yi kətɔŋ ka aŋchɔch ro wula yi ɔmaleka ɔwe fɔfȧnɛ kɔ ka kateŋ Saynay , yi ka aŋkas a su ; ɔwe sɔthɔ sim təkəli tə kəsɔŋ su .
44007039	Kɛrɛ aŋkas a su aŋ selɔ hɛ tə kəwop ȧrim rɔŋ , aŋ pɛnsa kɔ kaŋ kȧla ɛmerȧ yaŋ ro Iyipt ,
44007040	kaŋ pa ka Erɔn , Bɛmpa su turu ȧtȧ mə təmȧ su kədi , kotȧy-e Mosisȧŋ ɔwe ɔwɔ wurɔ su ka ȧŋthɔf ŋa Iyipt-e , sə tɛ hɛ ȧte po yɔ kɔ .
44007041	Ka marey mati aŋ bɛmpa una ufɛth , kaŋ wurɔ asathka tati , aŋ sel məbɔnɛ ta mapanth ma mȧta maŋ .
44007042	Ka Kuru ɔ gbapɛ ŋa , ɔ ter ŋa ka kabȧtho aŋyamana ŋa ȧkuru , mɔ mə a po gbal ka ȧkȧfȧ ka Aŋnȧbi , o naŋ ka ȧŋseth ŋa Isrɛl , nə po sɔŋ mi ɛsɛm ɛfay Yi sathka ro wula ka təren təgba tərəŋ-i ?
44007043	Yao nə gbasi aŋgbafa ŋ Molɔk , Yi akɔs ka ɔkuru ka nu Rɛfan , Ɛyɛt ɛyɛ nə bɛmpa tə kəbatho ; Tiyȧŋ i ti kera nu ro Babilɔn lɛŋkɛn .
44007044	Aŋkas a su aŋ ba agbafa ŋa məseri ro wula mɔ mə kɔnɔ ɔwe fɔfȧnɛ Mosisȧŋ ɔ bot , kȧmȧ ɔ bɛmpa ŋi mɔ amɔl aŋa ɔ nənk .
44007045	Aŋkas a su sɔ yi Yɔsua aŋ wɔŋȧ ki ka ȧŋlɔkɔ a ŋaŋ maŋ wɔŋ tə kənɔi ȧŋthɔf ŋa tȧbona təlɔm , ȧtȧ Kuru ɔ nɔt rodi ka aser ta aŋkas a su , haŋ ka ȧŋlɔkɔ ŋa Debid .
44007046	Ɔkati sɔ-e , ɔ sɔthɔ kəmar tȧy ka Kuru , kɔ nɛmthɛnɛ tə kəbɛmpa ɔyira ta ɔKuru ka Yekɔb .
44007047	Kɛrɛ Sɔlɔmɔnȧŋ kɔnɔ təməra kɔ aseth ;
44007048	halisa ɔBɔli rəkɔm bɛ ɔ yirȧ hɛ rə aseth aŋa mə a bɛmpa rə məta ; mɔ mə ɔnȧbi ɔ pa ,
44007049	Ȧkȧriyana kə yi kawaŋ kȧmi ka rəbȧy , Ɔwa ȧŋthɔf aŋ yi aŋgbeth ŋa ȧtȧtək ta mi . ƆMariki ɔ yif , Ko aseth naŋ nə gbəli bɛmpanɛ mi-e ? Thalɔm ko yi ɔdɛr wa ɔfothanɛ ɔ mi-e ?
44007050	Kȧta kȧmi tha bɛmpa ɛyɛt ɛye bɛ-i ?
44007051	Na ba təlim tə kȧnkərȧthi , na aŋbilakoro rə ȧmerȧ yi rə ɛləns , nə pɛnsa ɔYina məsəm alɔkɔ o lɔkɔ . Mɔ mə aŋkas a nu aŋ yɔ , ya naŋ sɔ nə yɔ .
44007052	Unabi ureke ɔ yi ɔwe aŋkas a nu aŋ te sɔmpa-e ? Aŋ po difəth ŋa aŋa tɔri thəpaŋ ta kȧder ka ɔLompi ukin ; ta ɔwe naŋ nə po səkɛ aŋsɔnd yi adif .
44007053	Naŋ aŋa po sɔthɔ ȧŋthɔ ka kȧta ka amaleka , kɛrɛ nə wop hɛ ŋi .
44007054	Ɔwa maŋ təl mȧtȧy ame-e , tabuth taŋ tə tuŋ , kaŋ ŋandanɛ kɔ ɛsek .
44007055	Kɛrɛ kɔnɔ ma ɔ yi ula yi ɔYina məsəm-e , ɔ lakthɛ təŋ ka ȧkuru , kɔ nənk aŋyiki ŋa Kuru , ɔwa Yisɔsȧŋ ɔ təmȧ ka kȧta kədiɔ ka Kuru Məsaba ,
44007056	kɔ pa , Kəla i nənk ȧkȧriyana kə kanthɛ , ɔwa ɔWan ka wuni ɔ təmȧ ka kȧta kədiɔ ka Kuru Məsaba .
44007057	Kɛrɛ aŋ woŋa rə rim rəbɔli rəkɔm , aŋ sunt ɛləns yaŋ , kaŋ fumpər kɔ yawin-əŋ .
44007058	kaŋ wurɔ kɔ ka kȧpet , aŋ ləməs kɔ məsar . Ɔwa maseri aŋ bot ȧsuma taŋ ka ȧtȧtək ta ulaŋgba a bont Sɔl .
44007059	kaŋ ləməs Stifɛn-əŋ məsar , mɔ mɔ ramnɛ , ɔ pa , Mariki Yisɔs malanɛ aŋyina a mi .
44007060	kɔ sɔ təwu , ɔ wurɔ rim rəbɔli rəkɔm , ɔ pa , Mariki , te botȧ ŋa aŋhakɛ aŋe . Ma ɔ pa ȧte-e ɔ kɔ rə mərey .
44008001	Ka Sɔl-əŋ ɔ ba dim din yi ŋaŋ ta kadif kɔ . Ɔwa ka ȧŋlɔkɔ ŋati athalər abana aŋ təp ro Yerusalɛm ka aŋchɔch . Ka ŋa bɛ aŋ sakanɛ ro Yudia yi ro Samaria , thambe aŋsom .
44008002	Ka afəm aruni aŋa bȧtho Kuru aŋ maŋk Stifɛn-əŋ , kaŋ bok kɔ kəbok kəbana .
44008003	Kɛrɛ Sɔl-əŋ ɔ thalər aŋchɔch , ɔ wɔŋ rə aseth o seth , ɔ lins aŋfəm aruni yi aŋfəm abɛra , kɔ wɔŋȧ ŋa ka ȧŋseth ŋa tərəŋka .
44008004	Tiyȧŋ ŋaŋ aŋa sakanɛ aŋ kɔnɛ kətɔri ȧrim-əŋ dɛr o dɛr .
44008005	Ka Filip ɔ thor ka kȧpet ka Samaria , ɔ taməs Krayst ro rɔŋaŋ .
44008006	Ɔwa aŋfəm aŋ malanɛ mȧtȧy ama Filipȧŋ ɔ fɔf rə ȧmerȧ ŋin , maŋ təl-e , aŋ kȧl nənk ɛmisali ɛyɛ ɔ yɔ .
44008007	kotȧy-e akərəfi aləs aŋ wur rə kəsel ɛrɔŋ ka agbȧthi aŋa ba ŋa ; ɔwa ɔ yenkəs afəm agbȧthi aŋa ba məthanthaŋ yi aŋa yi atətkɛ .
44008008	Ɔwa məbɔnɛ məbana mə yi ka kȧpet kati .
44008009	Kɛrɛ ulaŋgba ulɔm ɔ yi ri , ȧŋes ŋɔŋ ŋə yi Saymɔn , ɔ la thupəs , ɔ yɔ kȧmȧ aŋfəm ŋa ro Samaria aŋ kabanɛ , kɔ kolonɛ kəpa kɔnɔ ɔ yi wuni bana .
44008010	Ka ŋa bɛ aŋ sua kɔ ɛləns kətəp ka ɔlɔl haŋ ka ɔbana , aŋ pa , Ɔlaŋgba ɔwe ɔ yi aŋfɔsɔ abana ŋa Kuru .
44008011	kaŋ sua kɔ ɛləns pəkasifɛ ɔwoni thɔŋ ɔ yɔ ŋa aŋ kabanɛ yi kathupəs kɔŋ .
44008012	Kɛrɛ maŋ lanɛ Filipȧŋ , mɔ mɔ tɔri ŋa ta ȧkɛra kəfinɔ ka rȧbȧy ra Kuru-e , yi ta ȧŋes ŋa Yisɔs-e , a baftays ŋa , runi-ŋaŋ yi bom-ŋaŋ .
44008013	Ɔwa Saymɔnȧŋ , kɔnɔ sɔ ɔ lanɛ ; ɔwa ma a baftays kɔ-e , ɔ tiyȧ yi Filipȧŋ , kɔ kabanɛ ma ɔ nənk ɛmisali yi mȧtȧy məkabanɛ ama yɔnɛ .
44008014	Ɔwa ma aŋsom aŋa yi ro Yerusalɛm aŋ təl kəpa aŋSameriya aŋ po malanɛ ȧrim ra Kuru-e , aŋ som Pitaŋ yi Yɔnȧŋ ro rɔŋaŋ .
44008015	Ɔwa ma aŋe aŋ po der-e , aŋ ramnɛ ta ȧtȧ ŋaŋ kȧmȧ aŋ sɔthɔ ɔYina məsəm ,
44008016	kotȧy-e ɔ tha thorər hɛ ukin ka ŋaŋ ; a po gbo baftays ŋa ka ȧŋes ŋa ɔMarki Yisɔs .
44008017	Ka Pitaŋ yi Yɔnȧŋ aŋ rend ŋa mȧta maŋ , kaŋ sɔthɔ ɔYina məsəm .
44008018	Ɔwa ma Saymɔnȧŋ ɔ nənk kəpa rə kərend mȧta ma aŋsom a sɔŋ ɔYina məsəm-e , ɔ taka ŋa akala ,
44008019	kɔ pa , Sɔŋ mi aŋfɔsɔ aŋe kȧmȧ pə yi wuni o wuni ka ɔwe mə i reŋ mȧta ma mi-e , ɔ tə sɔthɔ ɔYina məsəm .
44008020	Kɛrɛ Pitaŋ ɔ kanɛ kɔ , Kaŋka aŋkala ȧferȧ a mu aŋ dinɛ yi munɔŋ-e , pəkasifɛ mə nanɛ tə kəsɔthɔ ȧŋboya ŋa Kuru yi akala .
44008021	Mə ba hɛ ȧgbȧp thalɔm ani ka ȧŋpa aŋe , kotȧy-e ȧŋmerȧ a mu aŋ yi hɛ alompi rodi ka Kuru .
44008022	Tiyȧŋ thupi ta maləs ma mu ame , nɛmthɛnɛ Kuru , kȧmȧ bepi pə gbəli yi-e , ɔ tə tera mu ȧŋnanɛ ŋa ȧŋmerȧ a mu .
44008023	kotȧy-e i nənk kəpa mə yi ka ɔroŋkəth wa kȧtut yi ka ɔsekəranɛ wa mȧləs .
44008024	Ka Saymɔn ɔ pa , Na bɛ , nɛmthɛnɛ nu Kuru ta ȧtȧ mi , kȧmȧ mȧtȧy ama nə pa mə te wop mi .
44008025	Ɔwa ŋaŋ-e , maŋ po sɔŋ məseri , dɛ yi aŋ po fɔf ȧrim ra ɔMariki-e , aŋ kȧlanɛ ro Yerusalɛm , kaŋ tɔri ȧkɛra kəfinɔ rə təgbɔm təgbȧthi ta aŋSameriya .
44008026	Ka ɔmaleka ka Kuru ɔ fɔfȧnɛ Filipȧŋ ɔ pa , Yokanɛ , mə kɔ ka aŋdiyɔ , mə lomanɛ ka aroŋ ara wur ro Yerusalɛm kəkɔ ro Kesa , ka aŋwula .
44008027	kɔ yokanɛ ɔ kɔnɛ . Ɔwa kəla , uthem ka ro Ithiyopiya , ulaŋgba ugbai ɔwe ba afɔsɔ abana roratha ka Kandasɛŋ , ɔbȧy ubɛra ka ro Ithiyopiya , ɔwa ɔ yi ɔbɛnɛ ka ɛyɛt yɔŋ ɛbaki mɔlɔ , ɔ po der ro Yerusalɛm tə kəbatho .
44008028	kɔ yi ka kakalanɛ kɔŋ , ɔ yirȧ ka aŋkik ŋɔŋ , ɔ karaŋ ȧkȧfȧ ka ɔnȧbi Isaya .
44008029	Ka ɔYina ɔ kanɛ Filipȧŋ , Kɔ fatər aŋkik aŋe kȧmȧ nə taŋanɛ .
44008030	Ka Filip ɔ gbukɛ , ɔ təlȧ kɔ ɔ karaŋ ȧkȧfȧ ka ɔnȧbi Isaya , kɔ yif kɔ , Mə tȧrȧ ȧte mə karaŋ-i ?
44008031	kɔ pa , To mə i gbəli thambe wuni lɔm ɔ tɔri mi-a ? kɔ nɛmthɛnɛ Filipȧŋ kȧmȧ ɔ gbep ɔ yirȧ rayɛr kɔŋ .
44008032	Ɔwa ɔdɛr ka mȧgbal məsəm ro ɔ karaŋ ri are , A kera kɔ mɔ kəlɔmɛ tə kəfai ; Ɔwa mɔ kəlɔmɛ kəfɛth rodi ka ɔwe ma fon kɔ Yaŋ ɔ te wurɔ dim .
44008033	Ka kathoranɛ kɔŋ a nɔy kɔ mamari mɔŋ ; Kanɛ mə tɔri ta rȧkomra rɔŋ-e ? kotȧy-e a nɔy aŋesəm ŋɔŋ ka ȧdȧru .
44008034	Ka ɔlaŋgba ugbai ɔ yif Filipȧŋ , ɔ pa , Ɔmari mu , ta kanɛ ɔnȧbi ɔ fɔf ȧte-e ? Ta kɔn kɔnɔnɛ ba , thalɔm ta wuni lɔm-i ?
44008035	Ka Filipȧŋ ɔ wɔŋ kəthəksa kɔ , ɔ təp ka mȧgbal məsəm ame , ɔ tɔri kɔ ta Yisɔs .
44008036	Ɔwa mɔ mə aŋ kɔnɛ ro roŋ-e , aŋ bəp mȧnt məlɔm , ka ɔlaŋgba ugbai ɔ pa , Kəla , mȧnt mi ame , ko mə bɛnt kəbaptais mi-e ?
44008037	Ka Filipȧŋ ɔ pa , Bepi mə lanɛ yi ȧŋmerȧ a mu bɛ-e , mə gbəli . Kɔ wosa , ɔ pa , I lanɛ kəpa Yisɔs Krayst ɔ yi ɔWan ka Kuru .
44008038	kɔ yamari kȧmȧ aŋkik aŋ təmȧ soŋ , ka ŋa ŋarəŋ aŋ thor ro mȧnt , Filipȧŋ yi ɔlaŋgba ugbai , kɔ baftays kɔ .
44008039	Ɔwa maŋ wur ro mant-e , ɔYina ka ɔMarki ɔ yɔ kȧmȧ Filipȧŋ ɔ dinɛ kɔ , ka ɔlaŋgba ugbai ɔ nənk hɛ kɔ sɔ ; kɔ kɔnɛ yi kəsel məbɔnɛ .
44008040	Kɛrɛ a bəp Filipȧŋ ro Asotɔs . Ɔwa ɔ thas kətɔri ȧkɛra kəfinɔ ka tapet bɛ haŋ ɔ bek ro Sisaria .
44009001	Ka Sɔl-əŋ ɔ ŋesəmnɛ ras kəgbind yi kədifəth ka aŋfəm ŋa Kuru , kɔ kɔnɛ ka ɔfode ubana ,
44009002	ɔ tholir kɔ ɛreka tə kəkɔ ro Damaskɔs ka ɛseth ɛgbanɛ , kama-e , bepi ɔ fir ri wuni o wuni ɔwe yi ka aRoŋ-e , pə yi afəm aruni-o , afəm abom-o , ɔ kȧrȧ ŋa asekəth ro Yerusalɛm .
44009003	Ma ɔ yi ka ȧŋbiyas-e , ɔ fatər ro Damaskɔs-e , kəwalɛ ka məsembu kəwur ka ȧkuru kə gbɛnthar kɔ .
44009004	kɔ fumpɔ ro thɔf , ɔ təlȧ rim ara fɔfȧnɛ kɔ , rə pa , Sɔl , Sɔl , kɔyɛŋ mȧ mə sɔmpa mi-e ?
44009005	kɔ pa , Mun kanɛ-e Pa ? Ka ɔMarki ɔ pa , Minɛŋ Yisɔsȧŋ ɔwe mə sɔmpa .
44009006	Ɔwa rə kəyɛr yi kəkabanɛ ɔ pa , Mariki ko mə yema i yɔ-e ? Ka ɔMarki ɔ pa , Yokanɛ , wɔŋ ro pet , ɔwa a tə tɔri mu ȧte mə ba kəyɔ .
44009007	Ɔwa aŋfəm aŋa yi ka ȧŋbiyas yi kɔnɔ aŋ təmȧ , aŋ gbəli hɛ fɔf maŋ təl ȧrim kɛrɛ aŋ nənk hɛ wuni .
44009008	Ka Sɔl-əŋ ɔ yokanɛ ro thɔf ; ɔwa ma a kanthi ɛfɔr yɔŋ-e , ɔ gbəli hɛ nənk . Ka a wop kɔ kȧta , a kera kɔ ro Damaskɔs .
44009009	kɔ ba mərey məsas ɔ nənk hɛ , ɔ di hɛ , ɔ mun hɛ .
44009010	Ɔwa ukarande ulɔm ɔ yi ro Damaskɔs , a bont kɔ Ananayas , ka ɔMarki ɔ kanɛ kɔ rə mərey , Ananayas , kɔ wosa ɔ pa , ƆMariki minɛ ɔwe .
44009011	Ka ɔMarki ɔ pa ro ŋɔŋ , Yokanɛ , mə kɔ ka aroŋ ara a bont Toloŋ , mə yif ka ȧŋseth ŋa Yudas ta ukin a bont Sɔl , wuni ka ro Tarsɔs , kotȧy-e ɔ ramnɛ .
44009012	kɔ po nənk rə mərey ulaŋgba ɔwe a bont Ananayas ɔ wɔŋ , ɔ reŋ kɔ mȧta mɔŋ kȧmȧ ɔ kȧl sɔthɔ kakəli kɔŋ .
44009013	Ka Ananayas ɔ pa , Pa , i po təl rə afəm agbȧthi ta ɔlaŋgba ɔwe , ta maləs məgbathi ama ɔ yɔ aŋsəm a mu ro Yerusalɛm .
44009014	Ɔwa hali anɔ ɔ ba afɔsɔ kəwur ka aŋkərbomp kətɔŋ ka aŋfode tə kəsek ŋa bɛ aŋa mə ramnɛ ka ȧŋes a mu .
44009015	Kɛrɛ ɔMarki ɔ pa ro ŋɔŋ , Kɔnɛ , kotȧy-e ɔ yi rəka rəthith ta ȧtȧ mi , tə kəkera ȧŋes a mi rodi ka tȧbona təlɔm , yi abȧy , yi aŋwuth ŋa Isrɛl .
44009016	kotȧy-e i ti tɔri kɔ mȧtȧy məgbathi ama ɔ ba tə kənakasi salata ȧŋes a mi .
44009017	Ka Ananayas ɔ kɔnɛ , ɔ wɔŋ ka ȧŋseth , kɔ reŋ kɔ mȧta mɔŋ , ɔ pa , Wɔnt mi Sɔl , ɔMarki , pə yi mɔ Yisɔsȧŋ ɔwe mə nənk ro roŋ ka kȧder ka mu , ɔ som mi kȧmȧ mə sɔthɔ kakəli ka mu , yi kȧmȧ a lasər mu ɔYina məsəm .
44009018	Ɔwa ka ɔlɛmp wati pə yi mɔ ɛkɛmpitha ɛ wur ka ɛfɔr yɔŋ , ɔwa ɔ sɔthɔ kakəli kɔŋ , ka a yokanɛ , ka a baftays kɔ .
44009019	Ɔwa ma ɔ po di-e , ɔ sɔthɔ afɔsɔ . Kɔ ba mərey məlɔm yi aŋkarande ro Damaskɔs .
44009020	Ka ɔlɛmp wati ka ɛseth ɛgbanɛ ɔ taməs Yisɔs , kəpa ɔ yi ɔWan ka Kuru .
44009021	Ɔwa aŋfəm bɛ aŋa təlȧ kɔ aŋ kabanɛ , aŋ pa , Kɔn tha ɔwe ɔwe dim ŋaŋ aŋa ramnɛ ka ȧŋes aŋe ro Yerusalɛm-i ? kɔ der sɔ nɔ ta ȧtȧy tin tati , kȧmȧ ɔ kera ŋa asekəth rodi ka aŋkərbomp kətɔŋ ka aŋfode .
44009022	Kɛrɛ Sɔl-əŋ ɔ bȧr sɔthɔ afɔsɔ , kɔ fikthanɛ aŋYuda aŋa yirȧ ro Damaskɔs ma ɔ tɔri kəpa ɔwe-əŋ ɔ yi ɔKrayst .
44009023	Ɔwa ma mərey məlai mə po thas-e , aŋYuda aŋ nəŋkanɛ tə kədif kɔ ;
44009024	kɛrɛ Sɔl-əŋ ɔ sɔthnɛ ta kasəth ka ŋaŋ . Ka aŋ bumər tadare ta kȧpet pali gbɛs-əŋ kȧmȧ aŋ gbəli dif kɔ .
44009025	Ka aŋkarande aŋ gbasi kɔ tȧtȧk , aŋ bot kɔ rə kəbəlai , kaŋ thora kɔ ka anthatha .
44009026	Ma Sɔl-əŋ ɔ der ro Yerusalɛm-e , ɔ yema kulunɛ yi aŋkarande , kɛrɛ ŋa bɛ aŋ nesa kɔ , aŋ lanɛ hɛ kəpa ɔ yi ukarande .
44009027	Kɛrɛ Barnabas ɔ gbasi kɔ , ɔ kȧrȧ kɔ ka aŋsom , ɔ lɔma ŋa to ɔ po nənk ɔMarki ro roŋ , dɛ yi to ɔMarki ɔ po fɔfȧnɛ kɔ , ɔwa kəpa ɔ po kawandi rə kəmintha ro Damaskɔs ka ȧŋes ŋa Yisɔs .
44009028	kɔ yi rɛ yi ŋaŋ , ɔ wɔŋ , ɔ wur ro Yerusalɛm ,
44009029	ɔwa ɔ fɔf rə kəmintha ka ȧŋes ŋa ɔMarki Yisɔsȧŋ , kɔ thoŋka yi aŋYuda aŋa a kom ro Kris ; kɛrɛ ŋaŋ , aŋ thɛns tə kədif kɔ .
44009030	Ɔwa ma aŋwɔnt aŋ tȧrȧ ti-e , aŋ kera kɔ ro Sisaria , kaŋ somra kɔ ro Tarsɔs .
44009031	Ka aŋchɔch ro Yudia , ro Kalili yi ro Samaria aŋ ba məthɔfəl , ɔwa aŋ sɔthɔ kəbaksər . Ɔwa maŋ kɔth ka ranes ra ɔMarki yi ka kȧbɛfəth ka ɔYina məsəm-e , aŋ bȧrnɛ .
44009032	Ka pə re yi ma Pitaŋ ɔ kɔth kɔth ka mȧgbȧp bɛ-e , ɔ der kori aŋsəm aŋa yirȧ ro Lida .
44009033	kɔ bəp ri wan duni ulɔm , ȧŋes ŋɔŋ ŋə yi Iniyasȧŋ , ɔwe po fənthȧ təren tȧmthərɛsas , ɔ ba məthanthaŋ .
44009034	Ka Pitaŋ ɔ kanɛ kɔ , Iniyas , Yisɔs Kraystȧŋ ɔ yenkəs mu . Yokanɛ mə bɛmpa kafənt ka mu . Kɔ yokanɛ ka ɔlɛmp wati .
44009035	Ka ŋa bɛ aŋa yirȧ ro Lida yi ro Seron aŋ nənk kɔ , kaŋ lafthɛ ka ɔMarki .
44009036	Ukarande ulɔm ɔ yirȧ ro Yɔpa , ȧŋes ŋɔŋ ŋə yi Tabitha , aŋa a tepa kəpa Dɔkas ; ɔya ɔwe ɔ la məyɔs məfinɔ yi kəboya kəbana .
44009037	Ka pə re yi ka marey mati , rətu rə wop kɔ , kɔ fi . Ɔwa ma a po bukɔ kɔ-e , a bot kɔ ka ȧkonko ka ȧŋseth rokɔm .
44009038	Ma kaLida kə yi ɔfati yi ro Yɔpa-e , ɔwa aŋkarande aŋ təl kəpa Pitaŋ ɔ yi ri-e , aŋ som alaŋgba ŋarəŋ ro ŋɔŋ , aŋ nɛmthɛnɛ kȧmȧ ɔ te linsa tə kəder ro ŋaŋ .
44009039	Ka Pitaŋ ɔ yokanɛ ɔ kɔnɛ yi ŋaŋ . Ɔwa ma ɔ bek-e , aŋ gbepa kɔ ka ȧŋseth rokɔm . Ambora bɛ aŋ təmȧ kɔ rayɛr , aŋ bok , kaŋ tɔri kɔ ȧsuma yi ɛlopra ɛyɛ Dorkas ɔ bɛmpa ma ɔ yi yi ŋaŋ .
44009040	Ka Pitaŋ ɔ wurɔ ŋa bɛ kɔ sɔ təwu , ɔ ramnɛ ; kɔ lafthɛ ka kabel , ɔ pa , Tabitha , yokanɛ . Kɔ kanthi ɛfɔr yɔŋ ; ɔwa ma ɔ nənk Pitaŋ , ɔ yirȧ .
44009041	kɔ sɔŋ kɔ kȧta kɔŋ , kɔ yokanɛ . Ma ɔ po tela aŋsəm yi ȧŋbora-e , ɔ laŋklia ŋa kɔ ukəli .
44009042	Ma ȧtȧy ȧte tə gbanthɛnɛ ro Yɔpa-e , afəm agbȧthi aŋ lanɛ ka ɔMarki .
44009043	Ka Pitaŋ ɔ yirȧ ro Yɔpa mərey məgbathi ka ȧŋseth ŋa Saymɔn ɔkaraŋke .
44010001	Ɔwa ulaŋgba ulɔm ɔ yi ri ro Sisaria , ȧŋes ŋɔŋ ŋə yi Kɔrniliɔs , ukaptin ka akobali ka aŋItalian .
44010002	Wuni bȧtho Kuru wɔŋ ɔwe nesa Kuru yi kabɔr kɔŋ bɛ , ɔ sɔŋ ɛboya ɛgbathi ka aŋfəm , ɔwa ɔ ramnɛ Kuru lɔkɔ o lɔkɔ .
44010003	Ɔwe-e , ɔ nənk umaleka ka Kuru rə mənəŋk gbəraŋ mɔlɔ ma ka aŋhawa aŋa bekȧ tȧmthərɛŋanlɛ ka ȧŋrey , ɔ wɔŋ ɔ pa , Kɔrniliɔs .
44010004	Ɔwa kɔnɔŋ , ma ɔ kəli kɔ təŋ-e , ɔ nesa ɔ pa , Pa , ko rəka-e ? kɔ pa ro ŋɔŋ , Taramnɛ ta mu yi ɛboya ɛ mu ɛ po bek ka Kuru ta ananɛ ta ȧtȧ mu .
44010005	Ɔwa ka-ake , som afəm ro Yɔpa kȧmȧ aŋ kɔ tela Saymɔnȧŋ , ɔwe ba ȧŋgbȧnthir ŋa Pita ;
44010006	ɔ yianɛ ka Saymɔn ɔkaraŋke , ɔwa ȧŋseth ŋɔŋ aŋ yi ro baŋ rayɛr .
44010007	Ɔwa ma ɔmaleka ɔwe fɔfȧnɛ kɔ ɔ po kɔnɛ-e , ɔ tela ɛbɔy yɔŋ ŋarəŋ , yi utim ɔwe nesa Kuru ka kətɔŋ ka ŋaŋ aŋa yɔna kɔ alɔkɔ o lɔkɔ .
44010008	Ma ɔ po kanɛ ŋa mȧtȧy ame bɛ-e , ɔ som ŋa ro Yɔpa .
44010009	Ɔwa ȧŋrey alɔm maŋ yi ro roŋ-e , ɔwa aŋ fatər kȧpet , Pitaŋ ɔ gbep ro seth rokɔm tə kəramnɛ ka aŋhawa aŋa bekȧ tamthərukin :
44010010	ka dor rə wop kɔ kɔ fela tə kədi , kɛrɛ mɔ mɔ kar haŋ a toŋ-e , mərey mə wop kɔ .
44010011	kɔ nənk ȧkȧriyana kə kanthɛ , ka rəka mɔ kotha kə abana ȧke a kotər ka ɛkoŋ yanlɛ kə thor ro thɔf .
44010012	Ɔwa ɛsɛm aŋa ba tatək tanlɛ ŋa tətəp bɛ ɛyɛt ɛwɔrka ya ȧŋthɔf yi ɛbȧmp ya rokɔm bɛ aŋ yi ri rokor kati .
44010013	Ka rim rə der ro ŋɔŋ , rə pa , Pita , yokanɛ , fai , mə sɔm .
44010014	Kɛrɛ Pitaŋ ɔ pa , Yi thahɔ Pa , kotȧy-e i la hɛ di rəka o rəka ara te yi rəsəm thalɔm ara yi rəyifa .
44010015	Ka ȧrim rə der ro ŋɔŋ sɔ bekȧ mȧrəŋ , rə pa , Ara Kuru ɔ po fethər-e , te tela ri rəyifa .
44010016	A po yɔ ȧte haŋ məsas , ɔwa ka ɔlɛmp wati a ŋata akotha ka ȧkȧriyana .
44010017	Ɔwa ma pə sɔkanɛ Pitaŋ ta aŋlokthi ŋa manəŋk ame , kəla , aŋlaŋgba aŋa Kɔrniliɔs ɔ som , maŋ po yif ta ȧŋseth ŋa Saymɔn-e , aŋ təmȧ ro dare ,
44010018	aŋ tela , aŋ yif bepi Saymɔn ɔwe a bont Pita ɔ yianɛ ri .
44010019	Ɔwa ma Pitaŋ ɔ tȧmtȧmnɛ salata manəŋk ame-e , ɔYina ɔ pa ro ŋɔŋ , Kəlo , afəm asas aŋ thɛns mu .
44010020	Tiyȧŋ yokanɛ , mə thor , mə kɔnɛ yi ŋaŋ kəte ba asikɛ ȧtesoma-e minɛ som ŋa .
44010021	Ka Pitaŋ ɔ thor ka aŋfəm , ɔ pa , Minɛ yi ɔwe mə nə thɛns : kɔyɛŋ nə der-e ?
44010022	kaŋ pa , Kɔrniliɔs ɔkaptin , wuni wɔŋ ɔwe nesa Kuru , ɔwe ba sɔ ŋes afinɔ kətɔŋ ka ȧŋbona ŋa aŋ Yuda bɛ , umaleka usəm ɔ maŋ kɔ tə kəsom ro rɔmu kȧmȧ mə kɔ ro seth kɔŋ , kȧmȧ ɔ təl ȧsim ȧte mə ba tə kətɔri kɔ .
44010023	Ka Pitaŋ ɔ kanɛ ŋa kȧmȧ aŋ wɔŋ , kɔ yia ŋa . Ɔwa ka ȧŋrey alɔm ɔ kɔ yi ŋaŋ , ka aŋwɔnt alɔm ro Yɔpa aŋ paya kɔ .
44010024	Ɔwa ka ȧŋrey alɔm aŋ wɔŋ ro Sisaria . Ka Kɔrniliɔs ɔ kar ŋa , ɔ po kofəth rȧkomra rɔŋ yi aŋyathki ŋɔŋ .
44010025	Ma Pitaŋ ɔ wɔŋ-e , Kɔrniliɔs ɔ gbans kɔ , kɔ fumpɔ ka ȧtȧtək tɔŋ , ɔ bȧtho kɔ .
44010026	Kɛrɛ Pitaŋ ɔ gbasi kɔ ɔ pa , Yokanɛ ; min minɛnɛ , min wuni kəpet wɔŋ .
44010027	Ma ɔ fɔfȧnɛ kɔ-e , ɔ wɔŋ , kɔ bəp afəm agbȧthi aŋ po gbanɛ .
44010028	kɔ kanɛ ŋa , Naŋ gbeŋ , nə tȧrȧ kəpa pə lomp hɛ ta uYuda tə kəkulunɛ thalɔm tə kəkɔ rə wuni ka abona alɔm ; kɛrɛ Kuru ɔ tɔri mi kəpa i yi hɛ tə kəpa ta wuni o wuni ɔ yi hɛ usəm , thalɔm ɔ yi uyifa .
44010029	Tȧsom i der kəte fɔfəthanɛ ma a som kətela mi . Tiyȧŋ i yif , kɔyɛŋ nə som ta ȧtȧ mi-e ?
44010030	Ka Kɔrniliɔs ɔ pa , Mərey manlɛ thɔŋ ka aŋhawa aŋe , i bɔ ramnɛ karamnɛ ka aŋhawa aŋa bekȧ tȧmthərɛŋanlɛ ka ȧŋseth a mi ; ɔwa kəla , ulaŋgba ɔ təmȧ rodi kȧmi , ɔ wɔŋ ɛlopra ɛgbɛntha ,
44010031	kɔ pa , Kɔrniliɔs , a təlȧ karamnɛ ka mu , ɔwa Kurɔŋ ɔ nanɛ ɛboya ɛ mu .
44010032	Tiyȧŋ som ro Yɔpa kətela Saymɔn ɔwe ba ȧŋgbȧnthir ŋa Pita . Ɔ yianɛ ka ȧŋseth ŋa Saymɔn ɔkaraŋke ro baŋ dayɛr .
44010033	Tiyȧŋ i som lɛmp ro rɔmu ; ɔwa mə po yɔ ɔfinɔ ma mə der . Saŋ bɛ sə bəpər nɔ ka kakəli ka Kuru tə kətəl mȧtȧy bɛ ama Kuru ɔ po yamari mu .
44010034	Ka Pitaŋ ɔ təp tə kəfɔfanɛ ŋa , ɔ pa , Ka tȧteŋ i nənk kəpa Kurɔŋ , ɔ ba hɛ agbȧy ,
44010035	kɛrɛ rə abona o bona aŋa mə nesa kɔ , ɔwa aŋa mə yɔ ɔlompi , ɔ tə malanɛ ŋa .
44010036	Ȧrim ara ɔ som ka aŋwuth ŋa Isrɛl ara tɔri ȧkɛra kəfinɔ ka məthɔfəl ka kȧta ka Yisɔs Kraystȧŋ ( kɔnɔ yi ɔMarki ka bɛ ) ;
44010037	ȧrim rati , naŋ nə tȧrȧ , ara a gbanthɛnɛ ro Yudia bɛ , kətəp ro Kalili kədarəŋ ka ȧŋbaftisəm aŋa Yɔnȧŋ ɔ taməs .
44010038	Rə tɔri kəpa Kurɔŋ ɔ reŋ Yisɔsȧŋ ɔwe ro Nasarɛth ɔYina məsəm yi afɔsɔ ; ɔ kɔth kɔth dɛr o dɛr kəyɔ ɔfinɔ , ɔ yenkəs aŋfəm bɛ aŋa Sethani mɔ sɔmpa , kotȧy-e Kurɔŋ ɔ yi yi kɔn .
44010039	Saŋ sə yi maseri salata mȧtȧy bɛ ama ɔ po yɔ ka ȧŋthɔf ŋa aŋYuda yi ro Yerusalɛm . Kɔnɔ sɔ-e , aŋ dif kɔ , kəgbak kɔ ka aŋənt .
44010040	Ka Kuru ɔ yokas kɔ ka ȧŋrey aŋa bekȧ məsas , ɔwa ɔ tɔri kɔ gbafəth ,
44010041	pə yi hɛ ka aŋfəm bɛ kɛrɛ ka maseri ama Kurɔŋ ɔ mɔtha po thith , hali ka saŋ aŋa po di , dɛ yi aŋa po mun yi kɔnɔ kədarəŋ ka ma ɔ yokanɛ kətɔŋ ka aŋfi .
44010042	kɔ yamari su tə kətaməs ka aŋfəm , yi tə kəseri kəpa ɔwe-e , kɔnɔ Kuru ɔ bot tə kəyi uThoŋkas ka aŋkəli yi ka aŋfi .
44010043	Aŋnȧbi bɛ aŋ seri ta atɔŋ , kəpa wuni o wuni ɔwe mə lanɛ kɔ ɔ tə sɔthɔ katerɔ ka ɛhakɛ yɔŋ salata ȧŋes ŋɔŋ .
44010044	Ma Pitaŋ ɔ yi ka kafɔf ȧsim ȧte-e , ɔYina məsəm ɔ thorər ŋa bɛ aŋa təl ȧrim .
44010045	kaŋ Yuda alanɛ bɛ aŋa paya kɔ aŋ kabanɛ ta ma tȧbona təlɔm tə sɔthɔ sɔ ȧŋboya ŋa ɔYina məsəm .
44010046	Pəkasifɛ aŋ təlȧ ŋa aŋ fɔf tənt tətel , aŋ thɔkəs Kuru . Ka Pitaŋ ɔ lasi , ɔ pa ,
44010047	Wuni ɔ gbəli bɛnt mȧnt tə kəbaptais aŋe , aŋa po sɔthɔ ɔYina məsəm mɔ saŋ-i ?
44010048	kɔ yamari kȧmȧ a baftays ŋa ka ȧŋes ŋa Yisɔs Krayst . Kaŋ nɛmthɛnɛ kɔ kȧmȧ ɔ yirȧ yi ŋaŋ ta mərey məlɔm .
44011001	Ka aŋsom yi aŋwɔnt ro Yudia aŋ təl kəpa tȧbona təlɔm sɔ tə po malanɛ ȧrim ra Kuru .
44011002	Ɔwa ma Pitaŋ ɔ bek ro Yerusalɛm-e , ŋaŋ aŋa yi asema aŋ thɛkɛ kɔ ,
44011003	kaŋ pa , Mə wɔŋ ka aŋfəm aruni aŋbilakoro , mə kȧl di yi ŋaŋ .
44011004	Ka Pitaŋ ɔ təp kətɔri ŋa ȧŋpa kətəp ka ɔtəpɛr , ɔ pa ,
44011005	I yi ka kȧpet ka ro Yɔpa , i ramnɛ ; ɔwa ka marey i nənk mənəŋk , rəka rəlɔm rə thor kəwur ka ȧkȧriyana mɔ abɛla abana aŋa a kotər ka ɛkoŋ yanlɛ , ka aŋ der ro rɔmi .
44011006	Ma i kəli ŋi təŋ-e , i nənk ɛsɛm aŋa ba tatək tanlɛ ma raru-o , ɛsɛm ya ro kȧnth-o , ɛyɛt ɛwɔrkȧ-o , yi ɛbȧmp ya ȧŋfena .
44011007	Kȧ i təl ȧrim ara kanɛ mi , Pita yokanɛ , fai kȧmȧ mə di .
44011008	Kɛrɛ i pa , Sako Pa , kotȧy-e rəka o rəka ara te yi rəsəm thalɔm ara yi rəyifa rə tha wɔŋ hɛ ka kȧsəŋ kȧmi .
44011009	Kɛrɛ ȧrim rə kȧl sɔ kanɛ mi kəwur ka ȧkȧriyana , Ara Kuru ɔ po fethər-e , te bont ri rəyifa .
44011010	Ka a yɔ ȧte haŋ məsas , ka a kȧl liŋ ŋi bɛ ka ȧkȧriyana .
44011011	Ɔwa kəla , ka ɔlɛmp wati afəm asas aŋ der ka ȧŋseth ro sə yi , a som ŋa ro rɔmi kəwur ro Sisaria .
44011012	Ka ɔYina ɔ kanɛ mi tə kəkɔ yi ŋaŋ kəte ba asikɛ . Ɔwa pə thas ri aŋwɔnt tamthərukin aŋe aŋ paya mi , ka sə wɔŋ ka ȧŋseth ŋa ɔthem .
44011013	kɔ kanɛ su to ɔ po nənk ɔmaleka ɔ təmȧ ka ȧŋseth ŋɔŋ , ɔ pa , Som ro Yɔpa kətela Saymɔn ɔwe ba ȧŋgbȧnthir ŋa Pita ;
44011014	ɔ tə kanɛ mu sim ka ȧtȧ mȧ mə kisi , munɔ yi kabɔr ka mu bɛ .
44011015	Ɔwa , ma i təp kəfɔf-e , ɔYina məsəm ɔ thorər ŋa hali mɔ ro rɔsu ka katəp .
44011016	Ka i kȧl nanɛ ȧrim ra ɔMarki ma ɔ pa , Tɛntɛnɛ Yɔnȧŋ ɔ baftays yi mȧnt , kɛrɛ a tə baftays nu yi ɔYina məsəm .
44011017	Tiyȧŋ ma Kuru ɔ sɔŋ ŋa ȧŋboya ŋin mɔ mɔ sɔŋ su ma sə lanɛ ka ɔMarki Yisɔs Kraist-e , min kanɛ kəpa i gbəli timanɛ Kuru-i ?
44011018	Maŋ təl mȧtȧy ame-e , aŋ taŋk , kaŋ yikis Kuru , aŋ pa , Ɔwa Kuru ɔ po sɔŋ tȧbona təlɔm sɔ kathupi ka aŋesəm .
44011019	Tiyȧŋ ŋaŋ aŋa sakanɛ salata ȧŋsɔmpanɛŋ aŋa yokanɛ ta Stifɛn-əŋ aŋ kɔth haŋ kəkɔ ro Finisia , ro Saiprɔs yi ro Antiɔk , aŋ fɔf hɛ ȧrim ka wuni o wuni thambe aŋ Yuda gbo .
44011020	Kɛrɛ aŋlɔm kətɔŋ ka ŋaŋ aŋ yi afəm aruni ŋa ro Saiprɔs yi ro Sirini . Aŋe , maŋ bek ro Antiɔk-e , aŋ fɔfȧnɛ aŋKrik sɔ , aŋ fɔf ta ɔMarki Yisɔs .
44011021	Ka kȧta ka ɔMarki kə yi yi ŋaŋ , ka afəm agbȧthi aŋ lanɛ aŋ lafthɛ ka ɔMarki .
44011022	Ka tȧgbuŋ taŋ tə bek ka ɛləns ya aŋchɔch ro Yerusalɛm , kaŋ som Barnabas kȧmȧ ɔ kɔ haŋ ro Antiɔk .
44011023	Ɔwa kɔnɔ ma ɔ bek-e , ɔwa ɔ nənk ȧŋboŋa ŋa Kuru-e , pə bɔnɛ kɔ . Kɔ maŋ ŋa bɛ tə kəgbȧpsȧ ɔMarki rə məbotəs ma ȧmerȧ .
44011024	kotȧy-e ɔ yi wuni finɔ , ɔ la ɔYina məsəm yi kəlanɛ ; ka afəm agbȧthi aŋ bȧrnɛ ka ɔMarki .
44011025	Kədarəŋ kati ɔ kɔnɛ ro Tarsɔs tə kəthɛns Sɔl-əŋ .
44011026	Ɔwa ma ɔ po fir kɔ-e ɔ kȧrȧ kɔ ro Antiɔk . Ka pə re yi ka kəren kəlolok aŋ gbanɛ yi aŋchɔch , aŋ thəksa afəm agbȧthi . Ɔwa ro Antiɔk , rə a mɔtha bont aŋkarande aKristiɛn .
44011027	Ɔwa ka marey ame anȧbi aŋ thor ro Antiɔk kəwur ro Yerusalɛm .
44011028	Ka ukin ka ŋaŋ ɔwe a bont Akabɔs , ɔ təmȧ , kɔ tɔri ŋa ka aŋfɔsɔ ŋa ɔYina kəpa dor rəbana rə tə yi ka ȧdȧru bɛ ; are rə yɔnɛ ka marey ma Klɔdiɔs .
44011029	Ka aŋkarande , ukin o kin mɔ kagbəli kɔŋ kə yi , aŋ botəs tə kəsomra kəmar ka aŋwɔnt aŋa yi ro Yudia .
44011030	Ȧte aŋ yɔ , kaŋ somra ki ka aŋbȧki ka mȧta ma Barnabas yi Sɔl .
44012001	Ka ȧŋlɔkɔ ŋati Hɛrɔdȧŋ ɔbȧy ɔ təp tə kəsɔmpa alɔm ka aŋchɔch .
44012002	kɔ dif Yeməs ɔwɔnt ka Yɔnȧŋ yi aŋgbathɔ .
44012003	Ɔwa ma ɔ nənk kəpa pə thesanɛ aŋYuda-e , ɔ gbip Pita sɔ . Ɔwa marey ma kabo kəpaŋi ɛgbith miyaŋ .
44012004	Ma ɔ po wop kɔ-e , ɔ bot kɔ ka ȧŋseth ŋa tərəŋka , kɔ lȧnki kɔ ka atim tɔfɔt tamthərukin tə kəbumər kɔ ; kɔ nanɛ tə kəwura kɔ ka aŋfəm kədarəŋ ka amet ma kapainɛ .
44012005	Tiyȧŋ a bɛnɛ Pita ka ȧŋseth ŋa tərənka , kɛrɛ aŋchɔch aŋ tey hɛ kənɛmthɛnɛ Kuru ta atɔŋ .
44012006	Ma Hɛrɔdȧŋ ɔ yema wurɔ kɔ , ka rȧtȧtȧk rati gbeŋ-e , Pitaŋ ɔ dirȧ kətɔŋ ka atim ŋarəŋ , a sekəranɛ kɔ tɔrɛntha tərəŋ ; ɔwa ȧŋbumər aŋ yi ka kadare rodi tə kəbumər ȧŋseth ŋa tərəŋka .
44012007	Ɔwa kəla wurɔ ka ɔMarki ɔ təmȧ rayɛr kɔŋ , ɔwa kəwalɛ kə gbɛntha ka ȧŋkonko ; kɔ gbantha Pitaŋ ka aŋfuthəl , ɔ thəmi kɔ , ɔ pa , Yokanɛ lɛmp lɛmp . Ka atɔrɛntha tə wur ka mȧta mɔŋ .
44012008	Ka ɔmaleka ɔ pa ro ŋɔŋ , Senɛ , ɔwa sek ɛkɔftha ɛ mu . Kɔ yɔ yi . Kɔ pa ro ŋɔŋ , Gbankthanɛ aruma ra mu , mə tȧŋ mi .
44012009	kɔ wur , ɔ tȧŋ kɔ , kɛrɛ ɔ tɛ hɛ kəpa ȧtȧ ɔmaleka ɔ yɔ tə yi təteŋ , ɔ nanɛ ɔ nənk mənəŋk .
44012010	Ɔwa maŋ po thas ȧŋbumər ȧtɔtɔkɔ , yi aŋa bekȧ marəŋ-e , aŋ bek ka kadare ka ɛfȧt ȧke kanthi ro pet ; ake kə kanthinɛ ro rɔŋaŋ . Kaŋ wur , aŋ thas roŋ din , ka ɔlɛmp wati ɔmaleka ɔ tey kɔ ɔ kɔnɛ .
44012011	Ɔwa ma pə tərmɛ Pitaŋ , ɔ pa , Ka-ake i tȧrȧ kəpa tɛntɛnɛ ɔMarki ɔ po som ɔmaleka kɔŋ kȧmȧ ɔ tafi mi ka kȧta ka Hɛrɔd , yi ka ɛnanɛ ya aŋYuda .
44012012	Ma ɔ po tȧmtȧmnɛ ȧte-e , ɔ der ka ȧŋseth ŋa Meri , ɔkara ka Yɔnȧŋ , ɔwe ba ȧŋgbȧnthir ŋa Mark , ro afəm agbȧthi aŋ po gbanɛ tə kəramnɛ .
44012013	Ma ɔ gbȧtgbȧt ka kadare ka ȧŋkunk-e , wath ubɛra ȧŋes ŋɔŋ ŋə yi Roda-e , ɔ der tə kəre su ɛləns .
44012014	Ma ɔ tȧrȧ ȧrim ra Pitar-e , ɔ kanthi hɛ kadare ta mȧbɔnɛ , kɛrɛ ɔ gbukɛ tə kəkanɛ ŋa kəpa Pitaŋ ɔ təmȧ ro dare rokaŋ .
44012015	kaŋ pa ro ŋɔŋ , Mun pəŋk . Kɛrɛ kɔnɔ ɔ bȧksər kəpa ya pə yi . Kaŋ pa , Ɔmaleka kɔŋ , kɔnɔŋ .
44012016	Kɛrɛ Pitaŋ ɔ tey hɛ kəgbȧtgbȧt ; ɔwa maŋ po kanthi kadare-e , aŋ nənk kɔ , kaŋ kabanɛ .
44012017	Kɛrɛ ɔ mɛthmɛth ŋa kȧmȧ aŋ taŋk , kɔ kanɛ ŋa to ɔMarki ɔ wurɔ kɔ ka ȧŋseth ŋa tərəŋka . Kɔ kanɛ ŋa tə kətɔri mȧtȧy ame ka Yeməs yi ka aŋwɔnt . Kɔ wur , ɔ kɔnɛ dɛr ɔlɔm .
44012018	Ɔwa ma pə sɔk-e , ayagba athȧn tha aŋ yi kətɔŋ ka antim ta ȧtȧ yɔnɛ Pita .
44012019	Ɔwa ma Hɛrɔd ɔ thɛns kɔ , kɛrɛ ɔ fir hɛ kɔ-e , ɔ gbɛŋgbɛŋ ȧŋbumər , kɔ yamari kȧmȧ a difəth ŋa . Kɔ wur ro Yuda ɔ kɔ ro Sisaria , kɔ yirȧ ri .
44012020	Ka pə bansȧnɛ Hɛrɔdȧŋ ta ŋaŋ aŋa yi ro Tair yi ro Sidon , kɛrɛ aŋ der ro ŋɔŋ rə ȧmerȧ ŋin ; ɔwa ma aŋ po səki Blastɔs , ȧŋbɔy ŋa ɔbȧy , uyathki ka ŋaŋ-e , aŋ thola məthɔfəl , pəkasifɛ ȧŋthɔf ŋaŋ aŋ sɔthɔ yɛt ɛdi kəwur ka ȧŋthɔf ŋa ɔbȧy .
44012021	Ɔwa ka ȧrey alemranɛ , Hɛrɔd ɔ wɔŋ ȧsuma ta rȧbȧy , kɔ yirȧ ka kawaŋ ka rȧbȧy , ɔ fɔfȧnɛ ŋa .
44012022	Ka aŋfəm aŋ sɔŋkɔ , aŋ pa , Ȧrim ra Kuru raŋ , ȧrim ra wuni thahɔ .
44012023	Ka ɔlɛmp wati wurɔ ka ɔMarki ɔ gbantha kɔ ȧtesoma-e ɔ sɔŋ hɛ Kuru aŋyiki . Ka ɛbiloŋ aŋ sɔm kɔ , kɔ ternɛ .
44012024	Kɛrɛ ȧrim ra Kuru rə bȧrnɛ , rə sabathi .
44012025	Ɔwa Banabasȧŋ yi Sɔl-əŋ aŋ kȧlanɛ kəwur ro Yerusalɛm maŋ po gbenthis mapanth maŋ , kaŋ kera Yɔnȧŋ ɔwe ba ȧŋgbȧnthir ŋa Mark .
44013001	Ɔwa anȧbi yi akarmɔkɔ alɔm aŋ yi ka aŋchɔch ŋa ro Antiɔk , Banabasȧŋ yi Simiyɔnȧŋ ɔwe a bont Nikər , yi Lusiɔsȧŋ ɔwe ro Sirini yi Manɛnȧŋ ɔwe a rusəm yi Hɛrɔd ɔTɛtrark , yi Sɔlȧŋ .
44013002	Ɔwa mɔ mə aŋ bȧtho ɔMarki , aŋ kȧl wop asum , ɔYina məsəm ɔ pa , Gbaski Banabasȧŋ yi Sɔlȧŋ ta ȧtȧ mi ta mapanth ama i tela ŋa .
44013003	Maŋ po wop asum-e , ɔwa aŋ ramnɛ , aŋ rens ŋa mȧta maŋ , kaŋ ter ŋa aŋ kɔnɛ .
44013004	Ɔwa , ma ɔYina məsəm ɔ po som ŋa-e , aŋ thor ro Silusiya , ro aŋ bȧkȧ rə abil , aŋ kɔnɛ ro Saiprɔs .
44013005	Ɔwa , maŋ yi ro Salamis-e , aŋ taməs ȧrim ra Kuru ka ɛseth ɛgbanɛ ya aŋYuda ; aŋ ba sɔ Yɔnȧŋ tə kəmar ŋa .
44013006	Ɔwa maŋ po kɔth kɔth ka aŋyel bɛ-e , aŋ bek ro Pafɔs , kaŋ bəp ri uthupəs ulɔm , unabi uyem , uYuda wɔŋ , ȧŋes ŋɔŋ ŋə yi Ba-Yisɔs .
44013007	Ɔ yi ka Sakiyɔs Pɔlɔs , ɔsanthiki , wuni tȧrȧ tȧy , ɔwe som kətela Barnabas yi Sɔl , ɔ thɛns tə kətəl ȧrim ra Kuru .
44013008	Kɛrɛ Elimas ɔthupəs ( kotȧy-e ya a tepa ȧŋes ŋɔŋ ) ɔ təmɔnɛ ŋa , ɔ mɛm tə kəlafthi ȧŋmerȧ ŋa ɔsanthiki kəwur ka kȧlanɛ .
44013009	Kɛrɛ Sɔl-əŋ ɔwe a bont sɔ Pɔl , ɔ la ɔYina məsəm , kɔ kəli kɔ təŋ , ɔ pa ,
44013010	O munɔ , mə la ɛyaŋfa bɛ yi mələs bɛ , munɔ ɔwan ka Sethani , utheranɛ ka məlompi bɛ , mə tey hɛ kəlafthi lȧfthi asoŋ təlompi ta ɔMariki-i ?
44013011	Ɔwa ka-ake kȧta ka ɔMarki kə rensa mu , ɔwa mə tə yi ufith kəte nənk aret ta alɔkɔ . Ka ɔlɛmp wati kȧbi yi asum ɛ wop kɔ , kɔ thɛns wuni tə kəwopa kɔ kȧta .
44013012	Ka ɔsanthiki , ma ɔ nənk ȧtȧ po yɔnɛ-e , ɔ lanɛ , ɔ kabanɛ ka kathəksa ka ɔMarki .
44013013	Ɔwa Pɔlȧŋ yi akobali kɔŋ aŋ wur ro Pafɔs rə abil , aŋ der ro Paka ȧke yi ro Pamfiliya ; ka Yɔnȧŋ ɔ tey ŋa , ɔ kȧlanɛ ro Yerusalɛm .
44013014	Kɛrɛ maŋ wur ro Paka-e , aŋ der ro Antiɔk ȧke yi ro Pisidia . Kaŋ wɔŋ ka ȧŋseth agbanɛ ka ȧŋrey ŋa aŋsabath , aŋ yirȧ .
44013015	Ɔwa maŋ po karaŋ ȧŋthɔ yi mȧgbal ma Aŋnȧbi , aŋgbəka ŋa ȧŋseth agbanɛ aŋ som ro rɔŋaŋ , aŋ pa , Wɔnt a su , bepi nə ba kɛra tə kəmaŋ aŋfəm , fɔf nu .
44013016	Ka Pɔlȧŋ ɔ yokanɛ , ɔ mɛthmɛth ŋa , ɔ pa , Afəm aruni ŋa Isrɛl , yi naŋ aŋa nesa Kuru , sua nu ɛləns .
44013017	ƆKuru ka aŋfəm ŋa Isrɛl , ɔ thith aŋkas a su , kɔ bondəs aŋfəm maŋ yirȧ rətik ka ȧŋthɔf ŋa Iyipt , yi ɔ wurɔ ŋa ri rə kȧta ka afɔsɔ .
44013018	kɔ muyu mȧyɔs maŋ mɔlɔ ma təren təgba tərəŋ ro wula .
44013019	Ma ɔ po dim tȧbona tȧmthədɛrəŋ ka ȧŋthɔf ŋa ro Kenan-e , ɔ sɔŋ ŋa ȧŋthɔf a ŋaŋ ta kɛŋ , mɔlɔ ma təren tɛmɛ tanlɛ təgba tərəŋ tɔfɔt .
44013020	Kədarəŋ ka mȧtȧy ame ɔ sɔŋ ŋa ȧthonkas haŋ ka Samuɛl ɔnȧbi .
44013021	Kədarəŋ kati aŋ yif ta ubȧy , ka Kuru ɔ sɔŋ ŋa Sɔl-əŋ ɔwan ka Kis , ulaŋgba ka ȧŋbɔnshɔ ŋa Bɛnyamin , mɔlɔ ma təren təgba tərəŋ .
44013022	Ɔwa ma ɔ po wurɔ kɔ ka matəma mɔŋ-e , ɔ təmər Debid tə kəyi ɔbȧy ka ŋaŋ , ta ɔwe ɔ seri sɔ kəpa-e , I po fir Debid ɔwan ka Yɛsi , ɔwuni ɔwe i bɔthər , ɔwe mə yɔ mȧselɔ ma mi bɛ .
44013023	Ɔwa Kurɔŋ mɔ mɔ po lahiri , ɔ sɔŋ Isrɛl ka rȧkomra ra ɔwuni ɔwe , uKisis , Yisɔs .
44013024	Ɔwa Yɔnȧŋ , yeŋka kȧder kɔŋ-e , ɔ po mɔtha taməs ka aŋfəm ŋa Isrɛl ȧŋbaftisəm ŋa kathupi .
44013025	Ɔwa ma Yɔnȧŋ ɔ yema pons mapanth mɔŋ-e , ɔ pa , To nə nanɛ kəpa minɛ i yi-e ? I yi hɛ kɔnɔ , kɛrɛ ukin ɔ tə der kədarəŋ kȧmi , ɔwa i bek hɛ tə kəsəli ɛkɔftha ya ȧtȧtək tɔŋ .
44013026	Awɔnt a mi , aŋwuth ŋa rȧkomra ra Ebraham , yi ŋaŋ aŋa nesa Kuru kətɔŋ ka nu-e , a som ȧrim ra kakisi ake ro rɔsu .
44013027	kotȧy-e ŋaŋ aŋa yirȧ ro Yerusalɛm , yi aŋgbəka ŋaŋ , maŋ te tȧrȧ kɔ-e , thalɔm ȧsim ta Aŋnȧbi ȧtȧ a karaŋ asabath o sabath , aŋ lasər ti maŋ sɔŋ kɔ mətheri .
44013028	Hali maŋ te fir kɔ ubeki dif-e , aŋ nɛmthɛnɛ Paylet kȧmȧ a dif kɔ .
44013029	Ɔwa maŋ po lasər mȧtȧy bɛ ama a gbal ta atɔŋ-e , aŋ thora kɔ ka aŋənt , kaŋ bot kɔ ka ȧŋpȧli .
44013030	Kɛrɛ Kurɔŋ ɔ yokas kɔ ka aŋfi ,
44013031	kɔ tɔrinɛ mərey məlai ka ŋaŋ aŋa der yi kɔnɔ ro Yerusalɛm kəwur ro Kalili , aŋa yi thɔŋ maseri mɔŋ ka aŋfəm .
44013032	Ɔwa saŋ sə kȧrȧ nu ȧkɛra kəfinɔ ka aŋlahiri ȧke a sɔŋ aŋkas a su ,
44013033	kəpa Kuru ɔ po lasər ŋi ka aŋwuth a su ma ɔ yokas Yisɔsȧŋ ; mɔ mə a gbal ti sɔ ka ȧŋSam aŋa bekȧ yɛrəŋ , Munɔ mə yi ɔWan kȧmi uruni ; ka ȧŋrey aŋe kə i kom mu .
44013034	Ɔwa , kəpa ɔ yokas kɔ ka aŋfi tə kəte sɔ kȧlanɛ rə kəthei , ɔ fɔf yaŋ , I ti sɔŋ nu ɛlahiri ɛsəm ɛte siŋkar ya Debid .
44013035	Tiyȧŋ ka ȧŋSam alɔm ɔ pa Mə sɔŋ hɛ ɔSəm ka mu kȧmȧ ɔ nənk kəthei .
44013036	Ȧtesoma-e Debidȧŋ , ma ɔ po yɔ mȧselɔ ma Kuru ka ȧŋlɔkɔ ŋɔŋ-e , ɔ kɔ rə mərey , ka a bot kɔ yi aŋkas ŋɔŋ , kɔ thei .
44013037	Kɛrɛ kɔnɔŋ , ɔwe Kuru ɔ yokas-e , ɔ thei hɛ .
44013038	Tiyȧŋ awɔnt a su , tȧrȧ nu kəpa kətȧŋȧnɛ ka ɔlaŋgba ɔwe a taməs nu katerɔ ka ɛhakɛ ;
44013039	ɔwa ka kȧta kɔŋ wuni o wuni ɔwe lanɛ ɔ sɔthɔ məmari ka mȧtȧy bɛ-e , ka ama nə te gbəli sɔthɔ məmari ka ȧŋthɔ ŋa Mosis .
44013040	Tiyȧŋ botnɛ nu ta thani ȧtȧ Aŋnȧbi aŋ pa tə bəp nu ,
44013041	Kəla naŋ afarki tȧy , Kabanɛ nu ɔwa dinɛ nu ; kotȧy-e i yɔ apanth ka marey ma nu , Apanth aŋa mə nə te lanɛ rə roŋ o roŋ , Hali wuni ɔ kanɛ nu ŋi .
44013042	Maŋ wur-e , aŋ nɛmthɛnɛ kȧmȧ a fɔfȧnɛ ŋa ȧsim ȧte ka aŋsabath alɔm .
44013043	Ɔwa ma aŋgbanɛ aŋ sakanɛ-e , aŋYuda agbȧthi yi ŋaŋ aŋa po lafthɛ ka kȧlanɛ aŋ tȧŋ Pɔlȧŋ yi Banabasȧŋ , kaŋ fɔfȧnɛ ŋa kȧmȧ aŋ bȧsər ka ȧŋboŋa ŋa Kuru .
44013044	Ɔwa ka aŋsabath alɔm pə bun yi kȧpet bɛ kə gbanɛ tə kətəl ȧrim ra Kuru .
44013045	Kɛrɛ ma aŋYuda aŋ nənk ȧsuniya-e , aŋ la kətut , kaŋ pɛnsa ȧtȧ Pɔlȧŋ ɔ pa , aŋ fɔf ɔləs .
44013046	Ka Pɔl yi Banabasȧŋ aŋ fɔf yi kəmintha , kaŋ pa , Pə ba kəyi kəpa a mɔtha tɔri nu ȧrim ra Kuru ; kɛrɛ ma nə pɛnsa ri-e , nə gbək ti kəpa nə bek hɛ tə kəsɔthɔ aŋesəm thəbana-e , sə tə lafthɛ ka tȧbona təlɔm .
44013047	kotȧy-e ya ɔMarki ɔ yamari su , ɔ pa , I po təmər mu tə kəyi amotha ta tȧbona təlɔm , Kama mə yi ta kakisi haŋ ka ɔthalnɛ wa ȧdȧru .
44013048	Ɔwa ma tȧbona təlɔm aŋ təl ȧte-e , pə bɔnɛ ŋa , kaŋ yikis ȧrim ra Kuru ; ɔwa ŋaŋ aŋa a bot tə kəsɔthɔ aŋesəm thəbana , aŋ lanɛ .
44013049	Ka ȧrim ra Kuru rə gbanthɛnɛ ka ȧŋthɔf ŋati bɛ .
44013050	Kɛrɛ aŋYuda aŋ pər aŋfəm abom abȧtho-e aŋa ba yiki , yi aŋfəm aruni abana ŋa kȧpet , kaŋ fak asɔmpa abana tə kəŋamnɛ Pɔl yi Banabasȧŋ , kaŋ bȧl ŋa kəwur ka ȧŋgbȧp ŋaŋ .
44013051	Kɛrɛ ŋaŋ , aŋ koŋkoŋ kabof ka ȧtȧtək taŋ , kaŋ der ro Ikoniɔm .
44013052	Ka aŋkarande aŋ la məbɔnɛ yi ɔYina məsəm .
44014001	Ka pə re yi ro Ikoniɔm , kəpa ŋa ŋarəŋ aŋ wɔŋ ka ȧŋseth agbanɛ ŋa aŋYuda , ɔwa ka aŋYuda-o yi aŋKrik-o , ȧruniya rəbana rə lanɛ ta ȧŋsabu ŋa kafɔf ka ŋaŋ .
44014002	Kɛrɛ aŋYuda aŋa te lanɛ aŋ pər ɛmerȧ ya tȧbona təlɔm , kaŋ ləsər ɛmerȧ yaŋ ta aŋwɔnt .
44014003	Tiyȧŋ Pɔlȧŋ yi Banabasȧŋ aŋ wɔŋ ri , aŋ fɔf yi kəmintha ta ɔMarki ɔwe sɔŋ məseri ta ȧrim ra ȧŋboŋa ŋɔŋ , ɔ yɔ ɛmisali yi mȧtȧy məkabanɛ mə yɔnɛ ka mȧta maŋ .
44014004	Kɛrɛ ȧruniya ra kȧpet rə gbayanɛ ; alɔm aŋ yi ka ȧŋgbȧp ŋa aŋYuda , aŋlɔm ka ȧŋgbȧp ŋa aŋsom .
44014005	Ɔwa ma tȧbona təlɔm yi aŋYuda yi aŋgbəka ŋaŋ aŋ ba ȧmerȧ ŋin tə kəyɔ ŋa ɔləs-e , dɛ yi tə kələməs ŋa məsar-e ,
44014006	Maŋ sɔthnɛ ti , kaŋ gbukɛ ro Listra yi ro Dabi , təpet ta ro Lekonia , yi ka ȧŋthɔf aŋa gbətɔnɛ ri .
44014007	kaŋ tɔri ri ȧkɛra kəfinɔ .
44014008	Ɔwa wuni lɔm ɔ yi ro Listra , ɔ ba hɛ afɔsɔ ka ȧtȧtək tɔŋ , ugbɛba wɔŋ kȧbi ka akor ka ɔkara kɔŋ , ɔ la hɛ kɔth bɛ .
44014009	Kɔnɔ kati ɔ təlȧ Pɔlȧŋ mɔ mɔ fɔf ; ɔwe kəli kɔ təŋ , ɔ nənk kəpa ɔ ba kəlanɛ tə kəsɔthɔ kəyeŋk mədɛr ,
44014010	kɔ pa rə rim rəbana , Təmȧ toloŋ ka ȧtȧtək ta mu . Kɔ pai , ɔ kɔth .
44014011	Ɔwa ma ȧruniya rə nənk ȧtȧ Pɔlȧŋ ɔ po yɔ-e , aŋ ŋata ȧsim taŋ , aŋ fɔf ka akənt ka ro Lekonia , Aturu aŋ po thor ro rɔsu rə mȧbȧlȧnɛ ma afəm .
44014012	kaŋ bont Banabasȧŋ Yupita , ɔwa Pɔlȧŋ Mərkuri , ȧtesoma-e kɔnɔ təmȧ kədi ka kafɔf .
44014013	Ka ɔfode ka Yupita ɔwe ba ȧŋseth ŋɔŋ abȧtho ka kȧpet rodi , ɔ kȧrȧ ɛthura yi məlɛŋi məbɔthi kəli ka tarare kȧmȧ kɔnɔ dɛ yi aŋfəm aŋ wurɔ ŋa sathka .
44014014	Ma aŋsom Barnabas yi Pɔl aŋ təl ti-e , aŋ piməs ȧsuma taŋ , kaŋ wɔŋ lɛmp kətɔŋ ka aŋfəm , aŋ pa lɛɔ ,
44014015	Pa-ŋaŋ , kɔyɛŋ mə nə yɔ mȧtȧy ame-e ? Saŋ sɔ sə yi afəm mɔ naŋ , sə kȧrȧ nu kɛra kəfinɔ kȧmȧ nə tey mȧtȧy məyai ame tə kəlafthɛ ka ɔKuru ukəli ɔwe bɛmpa akuru-o , anthɔf-o , kȧbȧŋ-o yi koko ara yi ri .
44014016	Ɔwe pə yi , ka ɛlɔkɔ ɛyɛ po thas ɔ ter tȧbona bɛ tə kəkɔth ka asoŋ taŋ .
44014017	Kɛrɛ ɔ tey hɛ ŋa kəte ba məseri ta atɔŋ , ma ɔ yɔ nu ɔfinɔ , ɔ sɔŋ nu tɔm kəwur ka ȧkuru yi ɛlɔkɔ ɛkoməs ɛgbathi , kɔ lasər ɛmerȧ ɛ nu yi ɛwɔnth yi məbɔnɛ .
44014018	Kɛrɛ hali ka ȧsim ȧte aŋ bun thamrɔ tə kəbɛnt aŋfəm kȧmȧ aŋ te wurɔ sathka ro rɔŋaŋ .
44014019	Kɛrɛ aŋYuda alɔm aŋ der kəwur ro Antiɔk yi ro Ikoniɔm ; ɔwa maŋ po pər aŋfəm-e , aŋ ləməs Pɔlȧŋ məsar , kaŋ liŋ kɔ aŋ wurɔ kɔ ro pet , aŋ nanɛ kəpa ɔ po fi .
44014020	Kɛrɛ ma aŋkarande aŋ gbətɔ kɔ-e , ɔ yokanɛ , kɔ wɔŋ ro pet . Ka ȧŋrey alɔm-e , kɔnɔ yi Banabasȧŋ aŋ kɔnɛ ro Dabi .
44014021	Ɔwa maŋ po tɔri ȧkɛra kəfinɔ ka kȧpet kati , ka aŋ po səki afəm agbȧthi akarande-e , aŋ kȧlanɛ ro Listra , ro Ikoniɔm yi ro Antiɔk .
44014022	kaŋ bȧksər ɛmerȧ ya aŋkarande , aŋ maŋ ŋa tə kəbasər ka kȧlanɛ , ɔwa aŋ kanɛ ŋa sɔ kəpa , ka ɛsɔmpanɛ ɛgbathi sə tə wɔŋ ka rȧbȧy ra Kuru .
44014023	lƆwa maŋ po thithəsȧ ŋa abȧki rə ȧchɔch o chɔch-e , ɔwa maŋ po ramnɛ yi kəwop asum-e , aŋ maŋkər ŋa ka ɔMarki ka ɔwe aŋ po lanɛ .
44014024	kaŋ thas ro Pisidiya , aŋ der ro Pamfiliya .
44014025	Ɔwa maŋ po kanɛ ȧrim ro Paka-e aŋ thor ro Ataliya .
44014026	kaŋ bȧkȧ ri rə abil , aŋ kɔnɛ ro Antiɔk ro a po maŋkər ŋa ka ȧŋboŋa ŋa Kuru ta mapanth ama aŋ po gbenthis .
44014027	Ɔwa maŋ bek-e , aŋ thoŋkla aŋchɔch dɛr rɔkin , aŋ lɔma ŋa mȧtȧy bɛ ama Kuru ɔ yɔ ka mȧta maŋ , yi to ɔ po kanthi karare ka kȧlanɛ ka tȧbona təlɔm .
44014028	Ɔwa aŋ bora kəwon ro Antiɔk yi aŋkarande .
44015001	Ɔwa afəm aruni alɔm aŋ der kəwur ro Yudia , ka aŋ thəksa aŋwɔnt , aŋ pa , Nə gbəli hɛ kisi thambe a birons nu ka matanɛ ma Mosis .
44015002	Ɔwa ma Pɔlȧŋ yi Banabasȧŋ aŋ ba məputhanɛ məbana yi kəthoŋka dɛ yi aŋfəm aŋe-e , a botəs kəpa , Pɔl yi Barnabas dɛ yi ŋaŋ alɔm , aŋ yi tə kəkɔ ro Yerusalɛm ka aŋsom yi aŋbȧki ta ȧŋpa aŋe .
44015003	Ŋaŋ mən , ma aŋchɔch aŋ paya ŋa ɔthan ro roŋ-e , aŋ thas ro Finisia yi ro Samaria , aŋ tɔri kəpa tȧbona təlɔm tə səkɛ alanɛ . Ka aŋwɔnt bɛ aŋ ba məbɔnɛ məbana .
44015004	Ɔwa maŋ bek ro Yerusalɛm-e , aŋchɔch-o , aŋsom-o yi aŋbȧki aŋ malanɛ ŋa , kaŋ kanɛ mȧtȧy bɛ ama Kuru ɔ po yɔ ka mȧta maŋ .
44015005	Kɛrɛ aŋlɔm ka kagbanth ka aŋFarisi aŋa lanɛ aŋ yokanɛ aŋ pa , A yi tə kəbirons ŋa , dɛ yi tə kəyamari ŋa tə kəwop ȧŋthɔ ŋa Mosis .
44015006	Ka aŋsom yi aŋbȧki aŋ gbanɛ rɔkin tə kətȧmtȧmnɛ ȧŋpa aŋe .
44015007	Ɔwa maŋ po ba ɛpɛnsanɛ ɛbana-e , Pitaŋ ɔ yokanɛ , ɔ pa ro rɔŋaŋ , Aŋwɔnt a mi , nə tȧrȧ kəpa ka ɔwoni Kuru ɔ thith kətɔŋ kȧsu kȧmȧ ka kȧsəŋ kȧmi tȧbona təlɔm tə ba kətəl ȧrim ra ȧkɛra kəfinɔ kȧmȧ aŋ lanɛ .
44015008	Ɔwa Kurɔŋ ɔwe tȧrȧ ɛmerȧ-e , ɔ sɔŋ ŋa məseri ma ɔ sɔŋ ŋa ɔYina məsəm , mɔ mɔ po sɔŋ su .
44015009	Ɔ bot hɛ ɔgbaskɛ kətɔŋ kȧsu yi ŋaŋ ma ɔ fethər ɛmerȧ yaŋ ka kȧlanɛ .
44015010	kɔyɛŋ tɛnɛ mə nə mɛm Kurɔŋ , ma nə yema gbaŋ kothe ka talim ta aŋkarande ȧtȧ aŋkas a su yi saŋ sə te gbəli gbanɛ-e ?
44015011	Kɛrɛ sə lanɛ kəpa saŋ sə ba kəkisi salata ȧŋboŋa ŋa ɔMarki Yisɔs Krayst mɔ ŋaŋ sɔ .
44015012	Ka ŋaŋ bɛ aŋ taŋk , aŋ sua Banabasȧŋ yi Pɔlȧŋ ɛləns mɔ mə aŋ lɔm ta ɛmisali yi mȧtȧy məkabanɛ ama Kuru ɔ po yɔ ka mȧta maŋ kətɔŋ ka tȧbona təlɔm .
44015013	Maŋ po gbanthi-e , Yeməsȧŋ ɔ pa , Aŋwɔnt a mi , sua mi nu ɛləns .
44015014	Simiyɔn ɔ po tɔri su to Kurɔŋ ɔ mɔtha kori tȧbona təlɔm kȧmȧ ɔ wurɔ kətɔŋ ka ŋaŋ afəm ta ȧŋes ŋɔŋ .
44015015	Ɔwa Aŋnȧbi aŋ ba dim din ta ȧte mɔ mə a gbal kəpa ,
44015016	Kədarəŋ ka mȧtȧy ame i ti kȧl der , I ti kȧl təmər ȧŋseth ŋa Debid aŋa po fumpɔ . I ti kȧl təmər aŋkinthɔ ŋati gbeŋ , Ɔwa i ti təmər ŋi sɔ ,
44015017	Kama aŋfəm aŋa tiyȧ aŋ thɛns ɔMarki , Yi tȧbona təlɔm bɛ ka aŋa a bont ȧŋes a mi ,
44015018	ƆMariki ɔwe mə tɔri mȧtȧy ame bɛ kȧbi ka thəpaŋ , kɔnɔ pa .
44015019	Tiyȧŋ magbək ma mi mə yi kȧmȧ sə te bȧr ɔbaki ka ŋaŋ aŋa mə lafthɛ ka Kuru kətɔŋ ka tȧbona təlɔm ,
44015020	kɛrɛ ta sə gbalər ŋa kȧmȧ aŋ gbapɛ rayifa ra ɛyɛt ɛpath , yi kərəp , yi ɛsɛm a dif kəte loŋ mətir , yi mətir .
44015021	kotȧy-e , Mosisȧŋ kȧbi ka thəpaŋ ɔ ba rə kəpet o pet ŋaŋ aŋa mə taməs kɔ , maŋ karaŋ mȧgbal mɔŋ ka ɛseth ɛgbanɛ asabath o sabath .
44015022	Ka aŋsom , yi aŋbȧki , yi aŋgbanɛ bɛ aŋ nənk ti ɔfinɔ tə kəthith afəm aruni kətɔŋ ka ŋaŋ tə kəsom ro Antiɔk yi Pɔlȧŋ dɛ yi Banabasȧŋ , kaŋ thith Yudasȧŋ ɔwe a bont Basabas , yi Sailasȧŋ , aŋa yi aŋkərbomp kətɔŋ ka aŋwɔnt .
44015023	kaŋ gbal yɛŋ ka mȧta maŋ , aŋ pa , Aŋsom yi aŋbȧki dɛ yi aŋwɔnt aŋ somra ɛkori ka aŋwɔnt aŋa yi ka tȧbona təlɔm ro Antiɔk , ro Siria , yi ro Silisia .
44015024	Ma sə po təl kəpa alɔm aŋa wur ro rɔsu aŋ sɔmpa nu yi sim , aŋ lafthɛ lafthɛ ɛmerȧ ɛ nu , aŋ pa , Tha nə yɔ a birons nu , ɔwa tha nə wop ȧŋthɔ ; kɛrɛ saŋ sə sɔŋ hɛ ŋa aŋyamari awunɔŋ .
44015025	Sə nənk ti ɔfinɔ , sə po sɔthɔ ȧmerȧ ŋin tə kəthithəs afəm tə kəsom ŋa ro rɔnu yi Barnabas dɛ yi Pɔl aŋa su abɔthər ,
44015026	alaŋgba aŋa po sɔnd ɛŋesəm yaŋ ta ȧŋes ŋa ɔMarki kȧsu Yisɔs Krayst .
44015027	Tiyȧŋ sə som Yudasȧŋ yi Sailas-əŋ ; ŋaŋ gbeŋ ka tasəŋ taŋ aŋ tə tɔri nu mȧtȧy ama sə gbal .
44015028	kotȧy-e ɔYina məsəm ɔ nənk ti ɔfinɔ , ɔwa saŋ sɔ , tə kəte reŋ nu kothe o kothe pəthas mȧtȧy məmari ame ,
44015029	kəpa nə gbapɛ ɛyɛt ɛyɛ a po wurɔ ta sathka , ɛyɛt ɛbumərnɛ , yi mətir , dɛ yi ɛsɛm aŋe a dif kəte loŋ mətir , yi kərəp . Bepi nə sobinɛ ka mȧtȧy ame-e , pə tə yi nu ɔfinɔ . Maŋ piar nu .
44015030	Ɔwa ŋaŋ , ma a ter ŋa-e , aŋ der ro Antiɔk . Ɔwa maŋ po thoŋkla ȧruniya dɛr rɔkin-e , aŋ laŋklia ŋa ȧŋreka .
44015031	Maŋ po karaŋ ŋi-e , aŋ sel məbɔnɛ ta mathɔfəl ama aŋ sɔŋ ŋa .
44015032	Ka Yudasȧŋ yi Sailas-əŋ , maŋ yi Aŋnȧy sɔ-e , aŋ maŋ aŋwɔnt rə sim təlai , aŋ bȧksər ŋa .
44015033	Maŋ won ri haŋ-e , aŋwɔnt aŋ ter ŋa rə məthɔfəl tə kəkalanɛ ka ŋaŋ aŋa po som ŋa .
44015034	Kɛrɛ Sailas-əŋ ɔ nənk ti ɔfinɔ tə kətia ri .
44015035	Pɔl yi Barnabas aŋ tiyȧ ro Antiɔk , aŋ thəksa ɔwa aŋ tɔri ȧrim ra ɔMarki , dɛ yi afəm alɔm agbȧthi sɔ .
44015036	Kədarəŋ ka mərey məlɔm-e , Pɔlȧŋ ɔ pa ka Banabasȧŋ , Ka-ake maŋ kȧlanɛ nu rə kəpet o pet ro sə po taməs ȧrim ra ɔMarki kȧmȧ sə kori aŋwɔnt , ɔwa sə kəli to pə yi dɛ yi ŋaŋ .
44015037	Ɔwa Barnabas ɔ yema banɛnɛ sɔ Yɔnȧŋ ɔwe a bont Mark .
44015038	Kɛrɛ Pɔl ɔ nənk hɛ ti ɔfinɔ tə kəba kɔ , kɔnɔ ɔwe po gbapɛ ŋa ro Pamfiliya , ɔwe te kɔ yi ŋaŋ ka mapanth .
44015039	Ka məputhanɛ mə wɔŋ kətɔŋ ka ŋaŋ , haŋ aŋ sakanɛ . Ɔwa Banabasȧŋ ɔ ba Mark-əŋ , kɔ bȧkȧ ka abil , ɔ kɔnɛ ro Saiprɔs .
44015040	Kɛrɛ Pɔlȧŋ ɔ thith Sailas-əŋ , kaŋ kɔnɛ , kərarəŋ ka aŋwɔnt aŋ maŋkər ŋa ka ȧŋboŋa ŋa ɔMarki .
44015041	kɔ thas ro Siria yi ro Silisia bɛ , ɔ bȧksər ɛchɔch .
44016001	Pɔlȧŋ ɔ der sɔ ro Dabi yi ro Listra . Ɔwa kəla , ukarande ulɔm ɔ yi ri , ȧŋes ŋɔŋ ŋə yi Timɔthi , ɔwan runi ka uYuda ubɛra ɔwe lanɛ , kɛrɛ ɔkas kɔŋ ɔ yi uKrik .
44016002	Ɔwe , ɔ ba ŋes afinɔ ka aŋwɔnt aŋa yi ro Listra yi ro Ikoniɔm .
44016003	Ka Pɔlȧŋ ɔ yema kȧmȧ ɔ paya kɔ ka ȧŋbiyas ŋɔŋ tiyȧŋ ɔ birons kɔ salata aŋYuda aŋa yi ka mȧgbȧp mati , kotȧy-e ŋa bɛ aŋ tȧrȧ kəpa ɔkas kɔŋ ɔ yi uKrik .
44016004	Ɔwa maŋ gbəkinɛ tapet-e , aŋ laŋklia ŋa magbək ama aŋsom yi aŋbȧki aŋa yi ro Yerusalɛm aŋ po gbək .
44016005	Ɔwa ɛchɔch ɛ bȧr sɔthɔ afɔsɔ ka kȧlanɛ , yi kagbath ka ŋaŋ kə bȧrnɛ ȧrey o rey .
44016006	Ɔwa maŋ po gbəkinɛ ro Frikia yi ro Kaletia-e , ɔYina məsəm ɔ bɛnt ŋa kətɔri ȧrim ro Asia .
44016007	Maŋ po bek ka ɔlomanɛ wa ro Misia-e , aŋ mɛm tə kəkɔ ro Bithiniya , kɛrɛ ɔYina ka Yisɔs ɔ selɔ hɛ .
44016008	kaŋ thas ro Misia , aŋ thor ro Troas .
44016009	Ka Pɔlȧŋ ɔ nənk mənəŋk tȧtȧk ; ulaŋgba ka ro Masidoniya ɔ təmȧ , ɔ nɛmthɛnɛ kɔ , ɔ pa , Fəsi ro Masidoniya , mə mar su .
44016010	Ma ɔ po nənk manəŋk ame-e , ka ɔlɛmp wati sə thɛns roŋ tə kəkɔ ro Masidonya-e , ma sə lanɛ yathi kəpa ɔMarki ɔ tela su tə kətɔri ȧkɛra kəfinɔ ro rɔŋaŋ .
44016011	Tiyȧŋ sə bȧkȧ ka abil ro Troas , sə kɔ toloŋ ro Samothresi , ɔwa ka ȧŋrey ȧtandȧ , ro Niapolis .
44016012	Kəwur ri sə kɔ ro Filipay , ȧke yi kȧpet kətɔtɔkɔ ka ȧŋgbȧp ŋa ro Masidoniya , ȧŋbomp ŋa ro Rom ; ka sə yirȧ ka kȧpet kati ta mərey məlɔm .
44016013	Ɔwa ka aŋsabath sə wur ro pet , sə kɔnɛ ro baŋ dayɛr ro sə nanɛ a gbanɛ tə kəramnɛ ; rə sə yirȧ , sə fɔfȧnɛ aŋfəm abom aŋa gbanɛ ri .
44016014	Ka ubɛra ulɔm , ȧŋes ŋɔŋ ŋȧ yi Lidya , uthila totha təyim-e , ɔ yi ka kȧpet ȧke a bont Thiatira , ɔwe bȧtho Kurɔŋ ; kɔnɔ təlȧ su . Ɔwa ɔMarki ɔ kanthi ȧŋmerȧ ŋɔŋ kȧmȧ ɔ botər ȧmerȧ ta mȧtȧy ama Pɔlȧŋ ɔ fɔf .
44016015	Ma a po baftays kɔ yi kabɔr kɔŋ-e , ɔ nɛmthɛnɛ su ɔ pa , Bepi nə gbək kəpa minɛ i yi ubɔthi lanɛ ka ɔMariki-e , der nu ka ȧŋseth a mi , nə yianɛ ri . Kɔ kithinɛ su .
44016016	Ka pə re yi ma sə kɔnɛ ka ɔdɛr ɔramnɛ-e , uwath bɛra ulɔm ɔwe ba ukərəfi ka kȧthupəs ɔ bəp su , ɔwa ɔmarki kɔŋ ɔ la sɔthɔ amunafa afinɔ ka kathupəs kɔŋ .
44016017	Ɔwe-əŋ , ɔ tȧŋ Pɔlȧŋ yi saŋ rə kəsel ɛrɔŋ kəpa , Afəm aŋe aŋ yi ɛbɔy ya ɔKuru ɔwe yi rokɔm kɔm , aŋa mə tɔri nu aroŋ ra kȧkisi .
44016018	Ɔ po yɔ ȧte ta mərey məgbȧthi gbȧthi , kɛrɛ ma pə kɛtha Pɔl rə amera-e , ɔ lafthɛ ɔ pa ka ɔkərəfi , I yamari mu ka ȧŋes ŋa Yisɔs Krayst , wur ka ɔwath ubɛra . Kɔ wur ka ɔlɛmp wati .
44016019	Ɔwa ma amarki ŋɔŋ aŋ nənk kəpa ȧŋsabu ŋa kamunafa ka ŋaŋ aŋ poŋ-e , aŋ wop Pɔlȧŋ yi Sailas-əŋ , aŋ kera ŋa ka ɔdɛr ɔthila rodi ka aŋgbəka .
44016020	Ɔwa maŋ kȧrȧ ŋa ka aŋbȧy aŋ pa , Aŋfəm aŋe , maŋ yi aYuda , aŋ bora kəsɔmpa kȧpet kȧsu ,
44016021	ɔwa aŋ thəksa ɛsiraŋ ɛyɛ sə te gbəli malanɛ , thalɔm wop , ma sə yi aRom .
44016022	Ka ȧruniya rə yokar ŋa , ka aŋbȧy aŋ bus ȧsuma taŋ rə kəpiməs ti , kaŋ yamari kȧmȧ a sapa ŋa təsɛthɛ .
44016023	Maŋ po sap ŋa-e , aŋ bot ŋa ka ȧŋseth ŋa tȧrəŋka , kaŋ yamari ɔbumər kȧmȧ ɔ bɛnɛ ŋa ɔbaksər .
44016024	Ɔwa kɔnɔ-e , ma ɔ po sɔthɔ ayamari awunɔŋ-e , ɔ bot ŋa ka ȧŋkonko rokor , ɔ tand ŋa ka ȧŋkuy .
44016025	Kɛrɛ mɔlɔ ma kəren datɔŋ Pɔl yi Sailas aŋ ramnɛ aŋ lensir Kuru rə məleŋ , ɔwa antɛndɛbira aŋ təlȧ ŋa .
44016026	Ɔwa ka ɔlɛmp wati ȧŋthɔf aŋ yɛr kəyɛr kəbana haŋ ɔtəma wa ȧŋseth ɔ yiŋkthanɛ . Ka ɔlɛmp wati tadare bɛ tə kanthɛ , ɔwa məsekəranɛ ma wuni o wuni mə səlɛ .
44016027	Ɔwa ma ɔbumər ɔ thəmɛ-e , ɔ nənk tarare ta ȧŋseth ŋa tȧrəŋka bɛ tə kanthɛ , kɔ tali aŋgbathɔ ŋɔŋ , ɔ yema difnɛ pəkasifɛ ɔ nanɛ kəpa atɛndɛbira aŋ po toŋk .
44016028	Kɛrɛ Pɔlȧŋ ɔ ŋata rim ɔ pa , Te yɔnɛ ɔbaŋ , kotȧy-e saŋ bɛ sə yi nɔ .
44016029	kɔ tela ta amotha , ɔ wɔŋ , ɔ gbəpsa rodi ka Pɔl yi Sailas-əŋ yi kəyɛr ,
44016030	kɔ wurɔ ŋa rokaŋ , ɔ pa , Pa-ŋaŋ , to mə i yɔ kȧmȧ i kisi-e ?
44016031	kaŋ pa , Lanɛ ka ɔMarki Yisɔs Krayst , ɔwa mə tə kisi , munɔŋ yi kabɔr ka mu bɛ .
44016032	kaŋ fɔfȧnɛ kɔ ȧrim ra ɔMarki , yi ŋaŋ bɛ aŋa yi ro seth kɔŋ .
44016033	Ɔwa ka aŋhawa ŋati gbeŋ ka tȧtȧk , ɔ gbasi ŋa , kɔ yak tȧsam taŋ , ka a baftays kɔ yi aŋfəm ŋɔŋ sɛŋk .
44016034	Kərarəŋ kati ɔ kȧrȧ aŋsom ro seth kɔŋ , ɔ bot ɛyɛt ɛdi rodi ka ŋaŋ , kɔ sel məbɔnɛ yi kabɔr kɔŋ bɛ , ma ɔ po lanɛ Kuru .
44016035	Kɛrɛ ma pə po sɔk-e , aŋbȧy aŋ som ɛbɔy yaŋ tə kəpa , Ter aŋfəm aŋaŋ kȧmȧ aŋ kɔnɛ .
44016036	Ka ɔbumər ɔ kanɛ Pɔlȧŋ , aŋbȧy aŋ som tə kəter nu nə kɔnɛ , tiyȧŋ wur nu , kɔnɛ nu yi məthɔfəl .
44016037	Kɛrɛ Pɔl ɔ pa ro rɔŋaŋ , Aŋ po sap su gbafəth kəte fɔf ȧŋpa a su , ma sə yi aRom , kaŋ bot su ka ȧŋseth ŋa tərəŋka . Ɔwa ka-ake aŋ yema wurɔ su gbo sɔi-i ? Yi thahɔ . Thambe ŋaŋ gbeŋ aŋ der wurɔ su .
44016038	Ka ɛbɔy aŋ kanɛ aŋbȧy ȧsim ȧte , ɔwa aŋ nesa maŋ təl kəpa aŋ yi aRom .
44016039	kaŋ der aŋ nɛmthɛnɛ ŋa , ɔwa maŋ po wurɔ ŋa aŋ yif ŋa kȧmȧ aŋ wur ka kȧpet .
44016040	Ma Pɔlȧŋ yi Sailas-əŋ aŋ wur ka ȧŋseth ŋa tərəŋka-e , aŋ wɔŋ ka ȧŋseth ŋa Lidia . Ɔwa maŋ po nənk aŋwɔnt-e , aŋ bɛfəth ŋa , kaŋ kɔnɛ .
44017001	Ɔwa maŋ po thas ro Amfipolis yi ro Apoloniya-e , aŋ der ro Thɛsalonika , ro ȧŋseth agbanɛ ŋa aŋYuda aŋ yi .
44017002	Ka Pɔlȧŋ , mɔ mə matanɛ mɔŋ mə yi , ɔ wɔŋ yi ŋaŋ , ɔwa ka ɛsabath ɛsas ɔ fɔfȧnɛ ŋa ta mȧgbal
44017003	ama ɔ yɛksi gbəraŋ , kɔ tɔri kəpa Krayst a ba tə kənakasi , dɛ yi tə kəkal yokanɛ ka aŋfi . Kɔ pa , Yisɔsȧŋ ɔwe ta ɔwe i tɔri nu , kɔnɔ ɔ yi ɔKrayst .
44017004	Ɔwa ȧruniya rəbana kətɔŋ ka aŋKrik aŋa bȧtho Kuru yi agbȧthi ka aŋkərbomp kətɔŋ ka ŋaŋ aŋa bȧtho Kuru-e , aŋ gbapsa Pɔl yi Sailas-əŋ .
44017005	Kɛrɛ aŋYuda alɔm aŋa te lanɛ , maŋ la kətut-e , aŋ thoŋklanɛ akobali ka alaŋgba ayay , kaŋ fak atotok ro pet . Aŋ tura ȧŋseth ŋa Yesɔn , aŋ thɛns tə kəkara Pɔlȧŋ yi Sailas-əŋ ka aŋfəm .
44017006	Ɔwa maŋ te fir ŋa-e , aŋ te lins Yesɔn yi aŋwɔnt alɔm rodi ka aŋbȧy ŋa kȧpet , kaŋ woŋa aŋ pa , Aŋe-e , aŋa po lȧfthi ȧdȧru , aŋ der nɔ sɔ ,
44017007	aŋa Yesɔn ɔ yia ; aŋe bɛ aŋ sai ɛthɔ ya Sisar , aŋ pa , Ubȧy ulɔm ɔ yi , Yisɔs ɔkin .
44017008	Ka pə sɔmpa aŋfəm yi aŋbȧy ŋa kȧpet maŋ təl mȧtȧy ame .
44017009	Maŋ po sɔthɔ məsɛkɛ ka Yesɔn yi aŋlɔm-e , aŋ ter ŋa aŋ kɔnɛ .
44017010	Ka ɔlɛmp wati aŋwɔnt aŋ somra Pɔl yi Sailas-əŋ ro Beriya tȧtȧk . Ŋaŋ mən-e , maŋ bek ri-e , aŋ wɔŋ ka ȧŋseth agbanɛ ŋa aŋYuda .
44017011	Ɔwa aŋe aŋ yi afəm atal pəthasi ŋaŋ aŋa yi ro Thɛsalonika , kotȧy-e aŋ malanɛ ȧrim yi ɛmerȧ ɛselɔ , aŋ gbɛŋgbɛŋ mȧgbal ma Kuru ȧrey o rey , kȧmȧ aŋ tȧrȧ bepi mȧtȧy ame mə yi tȧteŋ .
44017012	Tiyȧŋ agbȧthi kətɔŋ ka ŋaŋ aŋ lanɛ ; aŋfəm abom aKrik ayola , yi aŋruni sɔ , agbȧthi gbo .
44017013	Kɛrɛ ma aŋYuda ro Thɛsalonika aŋ təl kəpa Pɔlȧŋ ɔ taməs sɔ ȧrim ra Kuru ro Beriya-e , aŋ der ri sɔ kaŋ pər aŋfəm .
44017014	Ka ɔlɛmp wati aŋwɔnt aŋ kera Pɔlȧŋ haŋ ro baŋ , kɛrɛ Sailas yi Timɔthi-əŋ aŋ tiyȧ ri .
44017015	Kɛrɛ ŋaŋ aŋa paya Pɔlȧŋ aŋ kɔ haŋ aŋ bek ro Athɛns . Ɔwa maŋ sɔthɔ ayamari ta Sailas yi Timɔthi kȧmȧ aŋ timɔnɛ tə kəder ro ŋɔŋ-e , aŋ kȧlanɛ .
44017016	Ɔwa ma Pɔlȧŋ ɔ kar ŋa ro Athɛns-e , ȧŋmerȧ ŋɔŋ aŋ sɔmpa kɔ ma ɔ nənk kȧpet kə la yɛt ɛpathəs .
44017017	kɔ fɔfȧnɛ aŋYuda ka ȧŋseth agbanɛ yi aŋfəm alɔm aŋa bȧtho ri , yi aŋfəm aŋa ɔ bəp ka ɔdɛr ɔthila ȧrey o rey .
44017018	Ka aŋfəm atempi alɔm , aŋƐpikurian yi aŋStoik aŋ bəp kɔ . Alɔm aŋ pa , To wuni thɛlma ɔwe ɔ yema pa-e ? Aŋlɔm aŋ pa , Pə yi mɔ ɔ tam ta aturu tətel , pəkasifɛ ɔ tɔri ta Yisɔsȧŋ yi kȧyokanɛ ka rȧfi .
44017019	kaŋ wop kɔ aŋ kȧrȧ kɔ ro Areopakɔs , aŋ pa , Sə yema tȧrȧ to kəthəksa kəfu ake kə yi , ȧke mȧ mə fɔf-e ?
44017020	kotȧy-e mə kȧrȧ mȧtȧy mətel məlɔm ka ɛləns ɛ su . Tiyȧŋ sə yema tȧrȧ ko mȧtȧy ame mə yi .
44017021	( kotȧy-e aŋAthens bɛ yi aŋtik aŋa yi ri aŋ ba hɛ tȧy tə kəyɔ , thambe tə kəfɔf thalɔm tə kəsu ɛləns ka ȧtȧy təfu ) .
44017022	Ka Pɔlȧŋ ɔ təmȧ ka aŋAreopakɔs ratɔŋ , ɔ pa , Na aŋfəm aruni ŋa ro Athɛns , i nənk kəpa nə yi afəm awopəs ɛdina .
44017023	Ȧtesoma-e mȧ mȧ i thasəs-e , i kəli ɛyɛt ɛyɛ nə bȧtho , ka i nənk abɛsɛ ro a gbal , TA ƆKURU ƆWE sə TE TARA . Kɔnɔ ɔwe nə bȧtho kəte kɔ tȧrȧ , kɔnɔ kati mə i tɔri nu .
44017024	ƆKuru ɔwe bɛmpa ȧdȧru yi koko bɛ ara yi ri , ma kɔnɔ ɔ yi ɔMarki ka ro riyana yi ȧdȧru , ɔ yirȧ hɛ rə ɛseth ɛramnɛ ɛyɛ a bɛmpa yi məta ;
44017025	thalɔm a ba hɛ kəyɔna kɔ yi mȧta ma afəm , tə kəyi mɔ ɔ paŋ rəka , ma pə yi kɔn kɔnɔnɛ ɔ sɔŋ bɛ ɛŋesəm , yi aŋesəm yi ɛyɛt bɛ .
44017026	kɔ bɛmpa ka mətir min tȧbona ta aŋfəm sɛŋk kȧmȧ aŋ yirȧ ka ȧŋthɔf rokɔm bɛ , kɔ po botəs ŋa ɛlɔkɔ yi tənəŋkəra ta ɔyira wɔŋ ,
44017027	kȧmȧ aŋ thɛns Kuru , bepi aŋ gbəli bɛlbɛla ta atɔŋ tə kəfir kɔ , halisa ɔ bɔlȧnɛ hɛ ukin o kin kȧsu .
44017028	kotȧy-e , ro rɔŋɔŋ sə ŋesəm , sə borȧnɛ ɔwa sə yi , mɔ mə məgbal məlɔm ma ɔleŋ ka nu mə pa , Saŋ sɔ sə yi rȧkomra rɔŋ .
44017029	Ɔwa ma sə yi rȧkomra ra Kuru-e , pə mar hɛ sə nanɛ kəpa raKuru rə bȧlȧnɛ mɔ abɔŋɔ thalɔm akala ȧferȧ , thalɔm ȧsar ɛyɛ wuni kəpet mɔ path rə məsɔth yi kȧtemp kɔŋ .
44017030	Tiyȧŋ Kurɔŋ ɔ paysa ɛfɔr ka ɛlɔkɔ ya kate tȧrȧ , kɛrɛ ka-ake ɔ yamari aŋfəm dɛr o dɛr tə kəthupi .
44017031	Pəkasifɛ ɔ po bot ȧrey ma ɔ ba kəthoŋkas ȧdȧru rə məlompi ka kȧta ka ɔwuni ɔwe ɔ po thith . Ɔwa ɔ po sɔŋ ti məlanɛnɛ ka aŋfəm bɛ ma ɔ po yokas kɔ ka rafi .
44017032	Maŋ təl ta kȧyokanɛ ka aŋfi-e , alɔm aŋ sel , alɔm aŋ pa , Sə tə sua mu ɛləns sɔ ta ȧte .
44017033	Ka Pɔlȧŋ ɔ wur kətɔŋ ka ŋaŋ .
44017034	Kɛrɛ afəm aruni alɔm aŋ gbapsa kɔ , aŋ lanɛ . Diyonisiyɔs ɔAreyopakait ɔ yi ukin ka ŋaŋ , yi wuni bom , ȧŋes ŋɔŋ ŋə yi Damaris , yi afəm alɔm .
44018001	Kədarəŋ ka mȧtȧy ame Pɔlȧŋ ɔ wur ro Athɛns , kɔ der ro Kɔrinth .
44018002	kɔ bəp uYuda ulɔm , ȧŋes ŋɔŋ ŋə yi Akuyla , ɔwe a kom ro Pɔntɔs , yi ɔrani kɔŋ Prisila ; pə tha won hɛ maŋ wur ro Itali , pəkasifɛ Klɔdiɔs ɔ po yamari aŋYuda bɛ tə kəwur ro Rom . Kɔ der ro rɔŋaŋ .
44018003	Ɔwa ma ɔ ba ratol din yi ŋaŋ-e , ɔ yianɛ ro ŋaŋ , kaŋ bulɔ . Ratol ra ŋaŋ rə yi tə kəbɛmpa ɛseth ya totha .
44018004	kɔ fɔfȧnɛ aŋYuda yi aŋKrik , ɔ thɔnthɔ ŋa ka ȧŋseth agbanɛ asabath o sabath .
44018005	Ma Sailas-əŋ yi Timɔthi-əŋ aŋ bek kəwur ro Masidonia-e , ȧrim rə gbukthi Pɔlȧŋ tə kəsɔŋ məseri ka aŋYuda kəpa Yisɔsȧŋ kɔnɔ yi ɔKrayst .
44018006	Ɔwa maŋ kasi kɔ-e , aŋ kȧl təp tə kəfɔf ɔləs-e , ɔ wɔnwɔn ɛlopra yɔŋ , ɔ pa ro ŋaŋ , Mȧtir ma nu mə rensa ka tabomp ta nu . Minɛŋ i yi ugbəraŋ . Kətəp ka-ake i ti kɔnɛ ka tȧbona təlɔm .
44018007	kɔ wur ri ɔ wɔŋ ka ȧŋseth ŋa ulaŋgba ulɔm , ȧŋes ŋɔŋ ŋə yi Taytɔs Yɔstɔs , wuni ɔwe bȧtho Kuru . Ȧŋseth ŋɔŋ aŋ gbɛpətənɛ ȧŋseth agbanɛ .
44018008	Krispɔsȧŋ , ɔgbəka ka ȧŋseth agbanɛ , ɔ lanɛ ka ɔMarki yi kabɔr kɔŋ bɛ , ɔwa aŋKɔrinth agbȧthi ma aŋ təl-e , aŋ lanɛ , ka a baftays ŋa .
44018009	Ka ɔMarki ɔ pa ka Pɔl tȧtȧk rə mənəŋk , Te nesa , kɛrɛ fɔf . Te taŋk .
44018010	I yi yi munɔŋ , ɔwa wuni o wuni ɔ gbəli hɛ yɔ mu ɔbaŋ , ȧtesoma-e i ba afəm agbȧthi ka kȧpet ake .
44018011	kɔ yirȧ ri kəren kin yof tamthərukin , ɔ thəksa ȧrim ra Kuru kətɔŋ ka ŋaŋ .
44018012	Ma Kalio ɔ yi ɔgbəka ka ro Akaya , aŋYuda aŋ tura Pɔlȧŋ rə ȧmerȧ ŋin , ka a kȧrȧ kɔ ro bare ,
44018013	aŋ pa , Ɔlaŋgba ɔwe ɔ thɔnthɔ aŋfəm tə kəbatho Kuru ka məpeskɛ ma ȧŋthɔ .
44018014	Ma Pɔlȧŋ ɔ yema fɔf-e , Kalio ɔ pa ka aŋYuda , Bepi pə yi tɛntɛnɛ tȧy təkənə tȧŋ , thalɔm məyɔs mələs maŋ-e , na aYuda , pə tə yi naŋ ɔlompi mi tə kəsua nu ɛləns .
44018015	Kɛrɛ bepi pə yi ɛyif ta təfɔf yi mes , yi ta ȧŋthɔ a nu-e , naŋ gbeŋ kəlɛnɛ yi nu , i yema hɛ yi uthoŋkas ta mȧtȧy mati .
44018016	kɔ bȧl ŋa kəwur ro bare .
44018017	Ka ŋa bɛ aŋ bət Sɔsthɛnes , ɔwe yi rȧbomp ka ȧŋseth agbanɛ , aŋ sapəth kɔ rodi ka kawaŋ ka kəthoŋkas . Kɛrɛ Kaliyoŋ , tɔŋ tə yi hɛ ri ka mȧtȧy ame .
44018018	Kərarəŋ kati ma Pɔl ɔ po won ri mərey məfisa-e , ɔ lemnɛ aŋwɔnt , kɔ bȧkȧ rə abil tə kəkɔ ro Siria , ka Prisila yi Akuyla aŋ paya kɔ . Ɔ po fonɛ rȧbomp rɔŋ ro Sɛnkriya , kotȧy-e ɔ po ba ri agbiŋ .
44018019	Maŋ der ro Ɛfisɔs-e , kɔ tey aŋkos ŋɔŋ ri , kɛrɛ kɔn kɔnɔnɛ ɔ wɔŋ ka ȧŋseth agbanɛ , ɔ fɔfȧnɛ aŋYuda .
44018020	Maŋ nɛmthɛnɛ kɔ tə kəyira ras-e , ɔ selɔ hɛ ,
44018021	kɛrɛ ma ɔ lemnɛ ŋa ɔ pa , I ti kȧl der sɔ ro rɔnu bepi Kurɔŋ ɔ selɔ . Kɔ bȧkȧ rə abil kəwur ro Ɛfisɔs .
44018022	Ma ɔ bek ro Sisaria-e , ɔ kɔ ro Yerusalɛm , kɔ kori aŋchɔch , kədarəŋ kati ɔ kɔ ro Antiɔk .
44018023	Ma ɔ ba ri alɔkɔ agbut-e , ɔ wur ri , ɔ kɔth kɔth ka tathɔf ta ro Kaletia yi ro Frikia kȧmȧ ɔ bȧksər aŋkarande bɛ .
44018024	Ka uYuda ulɔm ɔ der ro Ɛfisɔs , ȧŋes ŋɔŋ ŋə yi Apɔlɔs ; a kom kɔ ro Alɛksandria , wuni tȧrȧ fɔf wɔŋ , ɔwa ɔ ba afɔsɔ ka mȧgbal məsəm .
44018025	A po thəksa kɔ ta aroŋ da ɔMarki ; ɔwa ma ɔ yi ɔfey rə amera-e , ɔ fɔf , ɔwa ɔ thəksa asɔbɛ mȧtȧy ma ɔMarki , kɛrɛ ɔ tȧrȧ gbo ȧŋbaftisəm ŋa Yɔn .
44018026	kɔ təp kəfɔf yi kəmintha ka ȧŋseth agbanɛ . Kɛrɛ ma Prisila yi Akuyla aŋ təlȧ kɔ-e , aŋ kȧrȧ kɔ ro seth ka ŋaŋ , aŋ yɛrkia kɔ aroŋ da Kuru finɔ .
44018027	Ma ɔ yema fəsi ro Akaya-e , aŋwɔnt aŋ gbalər aŋkarande kȧmȧ aŋ malanɛ kɔ finɔ ; ɔwa ma ɔ bek ɔ mar ŋa ɔgbȧthi aŋa po lanɛ salata ȧŋboŋa ,
44018028	ȧtesoma-e ɔ tham aŋYuda yi afɔsɔ abana gbafəth , kɔ tɔri ka mȧgbal kəpa Yisɔsȧŋ kɔnɔ yi ɔKrayst .
44019001	Ka pə re yi ma Apɔlɔsȧŋ ɔ yi ro Kɔrinth-e , Pɔl ɔ thas ka ȧŋthɔf aŋa yi ka kȧmɛrɔ , kɔ der ro Ɛfisɔs , kɔ bəp ri akarande alɔm .
44019002	kɔ pa ro ŋaŋ , Nə po sɔthɔ ɔYina məsəm ma nə lanɛ-i ? kaŋ pa ro ŋɔŋ , Sə tha təl hɛ ras bepi ɔYina məsəm ɔ yi-e .
44019003	kɔ pa , Ko ȧbaftisəm a baftays nu-e ? kaŋ pa , Ka ȧŋbaftisəm ŋa Yɔn .
44019004	Ka Pɔl ɔ pa , Yɔnȧŋ ɔ baftays ȧŋbaftisəm ŋa kathupi , ɔ kanɛ aŋfəm kəpa aŋ yi tə kəlanɛ ɔwe mə der kədarəŋ kɔŋ , kɔnɔ yi Yisɔs Kraystȧŋ .
44019005	Maŋ təl ȧte , aŋ yɔ a baftays ŋa ka ȧŋes ŋa Yisɔs Krayst .
44019006	Ɔwa ma Pɔl ɔ reŋ ŋa mȧta mɔŋ-e , ɔYina məsəm ɔ thorər ŋa ; kaŋ fɔf tənt , aŋ nȧbi .
44019007	Ŋa bɛ aŋ yi afəm aruni tɔfɔt ŋarəŋ .
44019008	Ka Pɔlȧŋ ɔ wɔŋ ka ȧŋseth agbanɛ , ɔ fɔf rə kəmintha mɔlɔ ma yof ɛsas , ɔ fɔfȧnɛ ɔwa ɔ thɔnthɔ ŋa ta mȧtȧy ma rȧbȧy ra Kuru .
44019009	Kɛrɛ ma alɔm aŋ gbolŋanɛ , ɔwa aŋ kasi lanɛ , ɔwa rodi ka ȧruniya aŋ fɔf ɔləs ta aRoŋ-e , ɔ wur ro ŋaŋ , kɔ gbaski aŋkarande , ɔ thəksa ŋa ȧrey o rey ka aŋskul ŋa Tirenɔs .
44019010	Ka ȧte tə yi mɔlɔ ma təren tərəŋ . Tiyȧŋ ŋa bɛ aŋa yirȧ ro Asia , aŋYuda yi aŋKrik , aŋ po təl ȧrim ra ɔMarki Yisɔs .
44019011	Ka Kuru ɔ yɔ məyɔs məkabanɛ ka mȧta ma Pɔl ,
44019012	haŋ a kera ɛgbasa yi atotha ka aŋtuy kəwur ka ȧŋdɛr ŋa Pɔl , ɔwa tatu tə gbapɛ ŋa , ɔwa aŋkərəfi aləs aŋ wur ŋa .
44019013	kaŋ Yuda alɔm athasəs-thasəs aŋa mə wurɔ akərəfi-e , aŋ mɛm tə kəbontəs ȧŋes ŋa ɔMarki Yisɔs rokɔm ka ŋaŋ aŋa ba akərəfi aləs , kəpa , I yamari nu ka Yisɔs ɔwe Pɔlȧŋ mɔ taməs , tə kəwur .
44019014	Ka awuth aruni tȧmthədɛrəŋ ŋa Skifa , uYuda , urəbomp kətɔŋ ka aŋfode , aŋ yɔ ȧte .
44019015	Ka ɔkərəfi uləs ɔ pa , I tȧrȧ Yisɔsȧŋ , ɔwa i tȧrȧ Pɔlȧŋ , kɛrɛ na kanɛ-e ?
44019016	Ka ɔlaŋgba ɔwe ba ɔkərəfi uləs ɔ fumpər ŋa , kɔ tim ŋa , kɔ tham ŋa haŋ aŋ wur ka ȧŋseth ŋati , ŋa atiŋ dɛ yi kəba təsam .
44019017	AŋYuda dɛ yi aŋKrik bɛ aŋa yirȧ ro Ɛfisɔs , aŋ tȧrȧ ȧte , ka rənes rə wop ŋa bɛ , ɔwa aŋ bondəs ȧŋes ŋa ɔMarki Yisɔs .
44019018	Ɔwa afəm agbȧthi aŋa po lanɛ-e , aŋ der aŋ gbithanɛ , kaŋ lɔməs mȧyɔs maŋ .
44019019	Ɔwa afəm agbȧthi aŋa yɔ rəmɛn , aŋ kȧrȧ ȧtȧfȧ ta ŋaŋ dɛr rɔkin , kaŋ thɔy ti ro der kədi ka aŋfəm bɛ ; ɔwa aŋ lɔməs amɔlɔ mati , kaŋ fir kəpa mə yi mɔlɔ ma ɛpɔn ɛwul yɛrəŋ .
44019020	Yaŋ ȧrim ra ɔMarki rə bondȧ ɔbana , ɔwa rə sɔthɔ kətham .
44019021	Ɔwa kədarəŋ ka mȧtȧy ame-e , Pɔlȧŋ ɔ botəs ka ȧŋmerȧ ŋɔŋ kəpa ɔ tə kɔth ro Masidonia yi ro Akaya , tə kəkɔ ro Yerusalɛm , kɔ pa , Bepi i wur ri-e , tha i nənk ro Rom .
44019022	kɔ som afəm ŋarəŋ aŋa mə mar kɔ , Timɔthi-əŋ yi Irastɔs , ro Masidonia , kɛrɛ kɔn kɔnɔnɛ ɔ yirȧ ras ro Asia .
44019023	Ȧŋlɔkɔ ŋati asolgbontho abana aŋ yokanɛ ro pet ta aRoŋ ,
44019024	kotȧy-e wuni lɔm ri-e , ȧŋes ŋɔŋ ŋȧ yi Dimitriyɔs , ukȧbi ka ȧŋkala ȧferȧ , ɔwe mə bɛmpa ɛburu ɛ məsar ta kabȧtho ka Dayana , ɔwa ɔ kȧrȧ məpanth məgbȧthi ka aŋa mə yɔ rȧtol rati ;
44019025	kɔnɔ thoŋkla ŋa dɛr rɔkin , dɛ yi aŋfəm ŋa mapanth min mati , kɔ pa , Pa ŋaŋ , nə tȧrȧ kəpa ka mȧpanth ame rȧ mȧ sə sɔthɔ rȧyola rȧsu .
44019026	Ɔwa nə nənk , nə kȧl təl kəpa pə yi hɛ gbo ro Ɛfisɔs son-e , kɛrɛ pə bun yi ro Asia bɛ , Pɔlȧŋ ɔwe ɔ po thɔnthɔ ɔwa ɔ po lȧfthi afəm agbȧthi , kɔ pa , Turu thahɔ aŋa a bɛmpanɛ məta .
44019027	Tiyȧŋ pə yi hɛ gbo mapanth ma su son ama wɔŋ məlap , kɛrɛ a tə səki ȧŋseth ŋa ɔkuru ubɛra ubana Dayanaŋ , ȧyay ɔwa pə won hɛ a tə thora kɔ ka aŋyiki ŋɔŋ , kɔnɔ ɔwe ŋa bɛ ro Asia yi ȧdȧru məaŋ bȧtho .
44019028	Maŋ təl ȧte-e , aŋ bansȧ kəbansa kəbana , kaŋ sel ɛrɔŋ , aŋ pa , Dayana ɔka aŋƐfisɔs ɔ yi ubana .
44019029	Ka kȧpet bɛ kə la yi məsɔkanɛ , ka aŋfəm aŋ wop Kayɔs yi Aristarkɔs , afəm ŋa ro Masidonia , aŋkos ŋa Pɔl ka ȧŋbiyas , kaŋ kȧrȧ ŋa kəgbukɛŋ ka ɔdɛr ɔwol .
44019030	Ma Pɔlȧŋ ɔ bun wɔŋ tə kəfɔfanɛ aŋfəm-e , aŋkarande aŋ selɔ hɛ ɔ yɔ yi .
44019031	Ɔwa afəm abana alɔm ro Asia aŋa yi aŋyathki ŋɔŋ , aŋ som ro ŋɔŋ , aŋ nɛmthɛnɛ kȧmȧ ɔ te wɔŋ kətɔŋ ka aŋfəm .
44019032	Tiyȧŋ alɔm aŋ woŋa ȧte , alɔm ȧtȧŋ , kotȧy-e ȧruniya rə sɔkanɛ ; ɔwa agbȧthi pay aŋ tɛ hɛ ko som aŋ thoŋklanɛ dɛr rɔkin .
44019033	kaŋ wurɔ Alɛksandər kətɔŋ ka ȧruniya , ka aŋYuda aŋ təmər kɔ kədi . Ka Alɛksandər ɔ ŋata kȧta kɔŋ kȧmȧ aŋ taŋk kȧmȧ ɔ fɔfȧnɛ aŋfəm .
44019034	Kɛrɛ maŋ sɔthnɛ kəpa ɔ yi uYuda-e , ŋa bɛ aŋ woŋa mɔlɔ ma ɛhawa yɛrəŋ kəpa , Dayana ɔka aŋƐfisɔs ɔ yi ubana .
44019035	Ma ɔgbal ka kȧpet ɔ po thɔfələs ȧruniya-e ɔ pa , Naŋ alaŋgba ŋa ro Ɛfisɔs , ko wuni wɔŋ ɔwe te tȧrȧ kəpa kȧpet ka aŋƐfisɔs kə yi ɔbumər ka ȧŋseth ŋa Dayana ubana , yi mȧbȧlȧnɛ ama fumpɔ kəwur ka Yupita-e ?
44019036	Tiyȧŋ ma a te gbəli pɛnsa mȧtȧy ame-e , nə yi tə kətaŋk , pə mar hɛ nə yɔ tȧy o tȧy kəte mɔtha nanɛ .
44019037	kotȧy-e nə po kȧrȧ aŋlaŋgba aŋe nɔ ; aŋ yi hɛ alukəs ɛyɛt ya ɛseth ɛbȧtho , ɔwa aŋ fɔf hɛ ɔləs ta ɔkuru kȧsu ubɛra .
44019038	Tiyȧŋ bepi Dimitriyɔs yi aŋfəm aŋa yɔna kɔ məpanth-e , aŋ ba apa yi wuni o wuni , ɛbare ɛ kanthɛ , ɔwa aŋbȧy aŋ yi ri . Ta aŋ fȧkəthȧnɛ tətək .
44019039	Kɛrɛ bepi nə yif ta tȧy o tȧy təlɔm-e , a tə gbək ti ka ȧŋbare .
44019040	Ȧtesoma-e , tə tɛntɛnɛ a gbəli gbanthir su ta aŋsolgbontho thonɔŋ , maŋ te ba asabu . Ɔwa sə ba hɛ ro sə gbəli kat kɛrɛ ta ti .
44019041	Ma ɔ po pa ȧte-e , ɔ sakthi aŋgbanɛ .
44020001	Kədarəŋ ka ma aŋyagba aŋe aŋ poŋ-e , Pɔlȧŋ ɔ som kətela aŋkarande , kɔ bȧkəs ŋa təbuth , ɔ lemnɛ ŋa , kɔ wur ri tə kəkɔ ro Masidoniya .
44020002	Ma ɔ po kɔth kɔth ka ɛgbap ɛye-e , ɔwa ɔ po sɔŋ ŋa ɛmaŋ ɛgbathi-e , ɔ der ro Kris , ro ɔ yirȧ yof ɛsas .
44020003	Ma ɔ pai tə kəbȧkȧ rə ȧbil tə kəkɔ ro Siriya-e , ɔ fir kəpa aŋYuda aŋ səth kɔ kɔ botəs tə kəkalanɛ ro Masidoniya .
44020004	Ɔwa Sopita ɔwe ro Beriya , Aristarkɔs yi Sɛkɔndɔs ŋa ro Thɛsalonika , Kayɔs ɔwe ro Dabi , yi Timɔthi-əŋ , dɛ yi Tikikɔs yi Trofimɔs ŋa ro Asia sɔ aŋ paya kɔ .
44020005	Kɛrɛ aŋe aŋ təmȧ su kədi , aŋ bɔ kar su ro Troas .
44020006	Ɔwa saŋ sə wur ro Filipay rə abil kədarȧŋ ka amet ma kabo kəpaŋi ɛgbith , ɔwa ka mərey tamath sə bəp ŋa ro Troas , ro sə ba mərey tȧmthədɛrəŋ .
44020007	Ka ȧŋrey ȧtɔtɔkɔ ŋa ȧŋyik , ma sə gbanɛ dɛr rɔkin tə kəsiməth kəbo-e , Pɔlȧŋ ɔ fɔfȧnɛ ŋa , kɔ botəs tə kəkɔnɛ ka ninaŋ , ɔ kȧl bȧsər fɔfȧnɛ ŋa haŋ kəren datɔŋ .
44020008	Ɛmothȧ ɛgbȧthi ɛ yi ka ȧŋkonko rokɔm ro sə po gbanɛ .
44020009	Ulaŋgba ulɔm ɔwe ba ȧŋes ŋa Yutikɔs ɔ yirȧ ka aŋwinda , ka mərey mə bȧk kɔ , ɔwa ma Pɔl ɔ bȧsər gbo kəfɔf-e , mȧrey mə thasər kɔ , kɔ ranthəmɛ , ɔ fumpɔ ro thɔf kəwur ka andɛk aŋa bekȧ ɛsas , ka a gbasi kɔ ufi .
44020010	Ɔwa Pɔlȧŋ ɔ thor , ɔ fumpər kɔ , kɔ mampəlanɛ kɔ , ɔ pa , Te nu soli , aŋesəm ŋɔŋ aŋ yi ri ras .
44020011	Ɔwa ma ɔ kȧl gbep-e , ɔ siməth kabo , ɔ di , ɔwa ɔ kȧl fɔfȧnɛ ŋa ɔwoni haŋ pə sɔk , kɔ kɔnɛ tɛn .
44020012	Ɔwa aŋ kȧrȧ ɔlaŋgba ukəli , ka pə bɔnɛ ŋa ɔthasər .
44020013	Kɛrɛ ma saŋ sə təmȧ kədi-e , sə bȧkȧ ro bil tə kəkɔ ro Asɔs , rə sə nanɛ Pɔl ɔ tə bȧkȧ ; kotȧy-e ya ɔ botəs ti , kɔn kɔnɔnɛŋ ɔ nanɛ tə kətȧŋ ro gbaŋ .
44020014	Ɔwa ma ɔ bəp su ro Asɔs-e , ɔ bȧkȧ , ka sə der ro Mitilinɛ .
44020015	Ma sə wur ri-e , ka ȧŋrey alɔm sə bek ro Kiyɔs ; ɔwa ka ȧŋrey aŋa tanda-e , ro Samɔs , ɔwa ka ȧŋrey aŋa kȧl tȧndȧ-e , sə bek ro Militɔs .
44020016	Ȧtesoma-e Pɔlȧŋ ɔ po botəs ti tə kəthas ro Ɛfisɔs kȧmȧ ɔ te ba kəwon ro Asia ; kotȧy-e ɔ timɔnɛ kȧmȧ bepi ɔ gbəli-e , ɔ bek ro Yerusalɛm ka ȧŋrey ŋa Pɛntikɔst .
44020017	Ɔwa kəwur ro Militɔs-e , ɔ som ro Ɛfisɔs tə kətela aŋbȧki ŋa aŋchɔch .
44020018	Ɔwa maŋ po der ro rɔŋɔŋ-e , ɔ pa ro ŋaŋ , Naŋ nə tȧrȧ katəp ka ȧŋrey ȧtɔtɔkɔ aŋa i wɔŋ ro Asia , to matanɛ ma mi mə yi kətɔŋ ka nu alɔkɔ bɛ ,
44020019	ma i bȧtho ɔMarki yi ȧmerȧ athoranɛ , yi mantər məgbathi , yi ȧŋsɔmpanɛŋ aŋa ɛyaŋfa ya aŋYuda ɛ kȧrȧ mi ;
44020020	to i te tey tə kətɔri nu tȧy o tȧy ȧtȧ gbəli mar nu , kɛrɛ i thəksa nu gbafəth , ɔwa rə aseth o seth
44020021	i seri ka aŋYuda yi aŋKrik kathupi ka Kuru , yi kȧlanɛ ka ɔMarki kȧsu Yisɔs Krayst .
44020022	Ɔwa ka-ake , kəla , i kɔ ro Yerusalɛm yi ȧmerȧ asekəranɛ dɛ yi kəte tȧrȧ ȧtȧ ba kəbəp mi ri ;
44020023	pəthas gbo rə kəpet o pet ɔYina məsəm ɔ seri mi gbafəth kəpa tərəŋka yi ɛsɔmpanɛ ɛ kar mi .
44020024	Kɛrɛ mȧtȧy ame mə yɔ hɛ i borȧnɛ , ɔwa i gbasi hɛ aŋesəm a mi mɔ rəka rəbaki mɔlɔ ta ȧtȧ mi , kaŋka gbo i gbəli gbanthi ȧŋbara a mi yi məbɔnɛ , dɛ yi mapanth ama ɔMarki Yisɔs ɔ sɔŋ mi , tə kəseri ȧkɛra kəfinɔ ka ȧŋboŋa ŋa Kuru .
44020025	Ɔwa ka-ake , kəla , i tȧrȧ kəpa na bɛ-e , kətɔŋ ka aŋa i la kɔth kɔth tə kətaməs rȧbȧy ra Kuru-e , nə ba hɛ kənəŋk ader ra mi sɔ .
44020026	Tiyȧŋ i seri nu thonɔŋ kəpa minɛ i yi ugbəraŋ ka mȧtir ma afəm bɛ .
44020027	kotȧy-e i la hɛ tey kətɔri nu tȧteŋ ta Kuru Məsaba bɛ .
44020028	Tiyȧŋ botnɛ nu , ɔwa kȧl tȧmtȧmnɛ ta akuthi bɛ ka aŋa ɔYina məsəm ɔ po bot nu aŋkəlɛnɛ-e , kȧmȧ nə wɔnthər aŋchɔch ŋa ɔMarki aŋa ɔ po wai ka mȧtir mɔŋ gbeŋ .
44020029	I tȧrȧ kəpa kədarəŋ ka kakɔnɛ kȧmi təthɔlu təbaŋ aŋ tə wɔŋ kətɔŋ ka nu , aŋa mə te ba ȧney ta akuthi .
44020030	Ɔwa afəm aruni aŋ tə yokanɛ kətɔŋ ka nu gbeŋ , ɔwa aŋ tə fɔf mȧtȧy məkənə kȧmȧ aŋ liŋanɛ aŋkarande .
44020031	Tiyȧŋ bum nu , ɔwa kala nu ɛmerȧ kəpa gbɛs pali-əŋ , mɔlɔ ma təren təsas , i tey hɛ kəmaŋ wuni o wuni yi mantər .
44020032	Ɔwa ka-ake i lȧnki nu ka Kuru yi ka ȧrim ra ȧŋboŋa ŋɔŋ , ara ba afɔsɔ tə kəbaksər nu , dɛ yi tə kəsɔŋ nu ani kətɔŋ ka ŋaŋ aŋa a po səməs .
44020033	I la hɛ fela akala ȧferȧ , abɔŋɔ thalɔm ɛlopra ya wuni o wuni .
44020034	Naŋ nə tȧrȧ kəpa mȧta ame mə po sɔthɔnɛ ara i yema , yi ta ŋaŋ sɔ aŋa yi yi minɛŋ .
44020035	I po sɔŋ nu amɔl ka mȧtȧy bɛ , kȧmȧ mɔ mə nə yɔ məpanth mɔ minɛŋ-e , nə yi tə kəmar aŋa te ba afɔsɔ , yi tə kəkala ȧmerȧ ka ȧsim ta ɔMarki Yisɔsȧŋ ma ɔ pa , Kȧsɔŋ kə ba aruba pəthasi kasɔthɔ .
44020036	Ɔwa ma ɔ po fɔf yaŋ-e , ɔ sɔ təwu , kɔ ramnɛ yi ŋaŋ bɛ .
44020037	Ɔwa ŋaŋ bɛ aŋ bok kəbok kəbana , aŋ mampəlanɛ kɔ ro lim , kaŋ muməl kɔ .
44020038	Pə tha nɔsinɛ ŋa bɛ ta ȧsim ȧte ɔ kanɛ ŋa kəpa aŋ ba hɛ kənəŋk ader rɔŋ sɔ . Kaŋ paya kɔ ro bil .
44021001	Ɔwa ka pə re yi kədarəŋ ka ma sə sakanɛ yi ŋaŋ-e , sə bȧkȧ ka sə der toloŋ ro Kos , ɔwa ka ȧŋrey alɔm ro Rods , ɔwa kəwur ri sə der ro Patara .
44021002	Ɔwa ma sə bəp ri abil aŋa yema fəsi ro Finisia-e , sə bȧkȧ ka sə kɔnɛ .
44021003	Ma sə po nənk ro Saiprɔs-e , sə tey ki ka kȧmɛrɔ , sə kɔ ro Siria , ka sə sɔ ro Tair ; kotȧy-e rə mə a bȧk akothe ka ȧŋbil .
44021004	Ma sə po bəp aŋkarande-e , sə yirȧ ri mərey tȧmthədɛrəŋ . Aŋe aŋ kanɛ Pɔlȧŋ ka aŋfɔsɔ ŋa ɔYina kȧmȧ ɔ te na ro Yerusalɛm .
44021005	Ɔwa ma aŋkori a su aŋ poŋ-e , sə kɔnɛ ȧŋbiyas a su , ka ŋa bɛ yi aŋrani ŋaŋ yi aŋwuth ŋaŋ aŋ paya su ro roŋ haŋ sə wur ro pet . Ka sə sɔ təwu ro baŋ dayɛr , sə ramnɛ .
44021006	Ma sə po lemnɛ ŋa-e , sə bȧkȧ , kaŋ kȧlanɛ ka ɛseth yaŋ .
44021007	Ma ȧŋbiyas kəwur ro Tair aŋ poŋ-e , sə der ro Tolameis , ka sə kori aŋwɔnt , ɔwa sə yi yi ŋaŋ ȧrey ŋin .
44021008	Ka ȧŋrey alɔm sə wur ri , sə der ro Sisaria , ka sə wɔŋ ka ȧŋseth ŋa Filip ɔtaməs ȧkɛra kəfinɔ ɔwe yi ukin ka antamthədɛrəŋ . Ɔwa sə yirȧ ro ŋɔŋ .
44021009	Ɔwa ɔlaŋgba ɔwe ɔ ba awuth abɛra afanɛ ŋanlɛ aŋa mə nȧbi .
44021010	Ɔwa ma sə yirȧ ri mərey məfisa-e , unabi ulɔm ɔ wur ro Yudia , ɔ ba ȧŋes ŋa Akabɔs .
44021011	Ma ɔ der ro rɔsu-e , ɔ gbasi rasakoi ra Pɔlȧŋ , ɔ sek ȧtȧtək tɔŋ yi mȧta mɔŋ , ɔ pa , ɔYina məsəm ɔ kanɛ kəpa , ya aŋYuda ro Yerusalɛm mə aŋ sek ɔwan duni ɔwe ba rasakoi are , ɔwa aŋ tə lȧnki kɔ ka mȧta ma tȧbona təlɔm .
44021012	Ma sə təl ȧsim ȧte-e , saŋ yi ŋaŋ aŋa yi ka ɔdɛr wati , sə nɛmthɛnɛ kɔ kȧmȧ ɔ te kɔ ro Yerusalɛm .
44021013	Ka Pɔlȧŋ ɔ pa , kɔyɛŋ mə nə bok-e , ɔwa nə rantəs ȧŋmerȧ a mi-e ? Min bɛnɛnɛ thɔŋ , pə yi hɛ gbo kȧmȧ a sek mi , kɛrɛ tə kəfi sɔ ro Yerusalɛm ta ȧŋes ŋa ɔMarki Yisɔs .
44021014	Ɔwa ma ɔ te selɔ gbasi kəŋal ka su-e , sə tey , sə pa , Ta mȧselɔ ma Kuru mə yɔnɛ .
44021015	Kədarəŋ ka marey ame-e , sə gbasi atothe ta su , ka sə kɔ ro Yerusalɛm .
44021016	Akarande alɔm ŋa ro Sisaria aŋ paya su , aŋ kȧrȧ Neson ɔwe ro Saiprɔs , ukarande ukur , ka ɔwe sə yi tə kəyianɛ .
44021017	Ma sə po bek ro Yerusalɛm-e , aŋwɔnt aŋ malanɛ su yi məbɔnɛ .
44021018	Ɔwa ka ȧŋrey aŋa tanda-e , Pɔlȧŋ yi saŋ sə wɔŋ ka Yeməsȧŋ . Ɔwa aŋbȧki bɛ aŋ bəpər ri .
44021019	Ɔwa ma Pɔlȧŋ ɔ po kori ŋa-e , ɔ təp ka ɔtəpɛr tə kəlɔma ŋa ȧtȧ Kurɔŋ ɔ po yɔ kətɔŋ ka tȧbona təlɔm ka mȧta mɔŋ .
44021020	Maŋ təl ȧte-e , aŋ thɔkəs Kuru , aŋ kanɛ Pɔlȧŋ , Wɔnt su , mə nənk ma aŋYuda ɛwul ɛwul aŋ lanɛ . Ɔwa ŋaŋ bɛ aŋ ba afela tə kəwop ȧŋthɔ .
44021021	Ɔwa a po kanɛ ŋa ta ȧtȧ mu kəpa mə thəksa aŋYuda bɛ aŋa yi kətɔŋ ka tȧbona təlɔm tə kəgbȧpɛ Mosisȧŋ , dɛ yi kȧmȧ aŋ te birons aŋwuth ŋaŋ , thalɔm tə kətȧŋȧnɛ matanɛ .
44021022	Tiyȧŋ to pə yi-e ? Tɛntɛnɛ aŋ tə təl kəpa mə po der .
44021023	Tiyȧŋ yɔ ȧte ȧtȧ sə kanɛ mu ; sə ba afəm aruni ŋanlɛ aŋa ba asekəranɛ .
44021024	Gbasi aŋe kȧmȧ mə fethərnɛ yi ŋaŋ , mə rama ŋa kȧmȧ aŋ fon tabomp taŋ . Ɔwa aŋfəm bɛ aŋ tə tȧrȧ kəpa pə yi hɛ mɔ aŋ təl ta ȧtȧ mu , kɛrɛ mun munɔnɛ mə kɔth ɔlompi , rə kəwop ȧŋthɔ .
44021025	Kɛrɛ ta tȧbona təlɔm ȧtȧ po lanɛ-e , sə po thɔŋ gbal ti kəpa sə gbək kəpa aŋ yi tə kətei ɛyɛt ɛdi ɛyɛ a po wurɔ sathka ka ɛyɛt ɛbumərnɛ , yi mətir , ɛyɛt ɛyifa , dɛ yi kərəp .
44021026	Ka Pɔl ɔ gbasi aŋlaŋgba , ɔwa ka ȧŋrey aŋa tanda , ɔ fethərnɛ yi ŋaŋ , ɔ wɔŋ ka ȧŋseth ŋa Kuru , ɔ tɔri kalasər ka marey ma kafethərnɛ , ɔwa aŋ yi ri haŋ ɔ wurɔ sathka ta ukin o kin ka ŋaŋ .
44021027	Ɔwa ma marey tȧmthədɛrəŋ mə yema poŋ-e , aŋYuda aŋa wur ro Asia , maŋ nənk kɔ ka ȧŋseth ŋa Kuru-e , aŋ pər ȧruniya bɛ , kaŋ wop kɔ , aŋ ŋata sim aŋ pa ,
44021028	Alaŋgba ŋa ro Isrɛl , mar nu . Ɔlaŋgba kɔnɔ ɔwe ɔwe mə thəksa aŋfəm bɛ dɛr o dɛr kəŋamnɛ aŋfəm , yi ȧŋthɔ yi ɔdɛr ɔwe . Ma pə thas ri-e , ɔ wɔŋȧ sɔ aŋKrik ka ȧŋseth ŋa Kuru , kɔ nɔkɔs ɔdɛr ɔsəm ɔwe .
44021029	( kotȧy-e aŋ la nənk Trofimɔs ɔwe ro Ɛfisɔs yi Pɔlȧŋ ro pet , ɔwa aŋ nanɛ kəpa ɔ po wɔŋȧ kɔ ka ȧŋseth ŋa Kuru ) .
44021030	Ka kȧpet bɛ kə yagba , ɔwa aŋfəm aŋ gbukɛ rɔkin . Kaŋ lɛsa Pɔlȧŋ , aŋ lins kɔ kəwur ka ȧŋseth ŋa Kuru , ɔwa ka ɔlɛmp wati aŋ kantha tadare .
44021031	Ɔwa mɔ mə aŋ yema dif kɔ-e , kɛra kə der ka ɔkaptin ka akobali kəpa atotok abana aŋ yi ro Yerusalɛm .
44021032	Ka ɔlɛmp wati ɔ gbasi atim yi akaptin , kɔ thorər ŋa . Ɔwa ŋaŋ-e , maŋ nənk ɔkaptin ubana yi antim-e , aŋ tey kəsapəth Pɔlȧŋ .
44021033	Ka ɔkaptin ubana ɔ wop kɔ , ɔ yamari kȧmȧ a tand kɔ yi tɔrɛntha tərəŋ ; kɔ yif kɔn kanɛ-e , ɔwa ȧtȧ ɔ po yɔ-e ?
44021034	Ɔwa alɔm kətɔŋ ka ȧruniya aŋ woŋa tȧy tin , alɔm tȧy təlɔm . Ma ɔ te tȧrȧ ȧŋsabu ŋa antotok-e , ɔ yamari kȧmȧ a kȧrȧ kɔ ro barak .
44021035	Ma ɔ bek ka ɔgbepər-e , antim aŋ kɛkər kɔ salata rabaŋ ra aŋfəm ,
44021036	kotȧy-e ȧruniya ra aŋfəm rə tȧŋ , aŋ woŋa , Sibos kɔ nu .
44021037	Ɔwa mɔ mə a yema wɔŋȧ Pɔlȧŋ ro barak-e , ɔ pa ka ɔkaptin ubana , Mə selɔ i pa tȧy ro mu-i ? kɔ yif kɔ , Mə tȧrȧ kaKrik-i ?
44021038	Mun tha yi ɔEyipt ɔwe fak atotok ȧŋlɔkɔ , ɔwa mə wurɔ ȧruniya adifəth ɛwul yanlɛ ro wula-e ?
44021039	Kɛrɛ Pɔlȧŋ ɔ pa , Minɛ i yi uYuda ka ro Tarsɔs ȧke ro Silisia , udure ka kəpet kəyay thahɔ . Ɔwa i nɛmthɛnɛ mu kȧmȧ mə selɔ i fɔfȧnɛ aŋfəm .
44021040	Ɔwa ma ɔ po selɔ-e , Pɔlȧŋ ɔ təmȧ ka ɔgbepər , ɔ tak takər aŋfəm kəta . Maŋ po taŋk-e , ɔ fɔfȧnɛ ŋa ka akənt ka kaHibru , ɔ pa ye ,
44022001	Awɔnt yi akas , ka-ake su nu ɛləns ka aŋgbaki a mi .
44022002	Ɔwa maŋ təl kəpa ɔ fɔfȧnɛ ŋa ka kaHibru-e , aŋ taŋk . Kɔ pa ,
44022003	Minɛ i yi uYuda , a kom mi ro Tarsɔs ȧke yi ro Silisia , kɛrɛ a rusəm mi ka kȧpet ake ka ȧtȧtək ta Kamaliyɛl , a thəksa mi finɔ mɔ matanɛ məgbenthis ma ȧŋthɔ ŋa aŋkas a su mə yi , ka afela abaŋ aŋ wop mi ta Kuru , hali mɔ mə naŋ nə yi thonɔŋ .
44022004	Ɔwa i sɔmpa ŋaŋ aŋa wop aRoŋ are haŋ hali pə yi tə kədif ŋa , i sekəth ɔwa i lȧnki aŋfəm aruni yi aŋfəm abom kȧmȧ a bot ŋa ka ȧŋseth ŋa tȧrəŋka .
44022005	Hali sɔ ɔfode ubana ɔ tə seri ta ȧtȧ mi , dɛ yi aŋbȧki sɔ ; kəwur ro rɔŋaŋ sɔ i sɔthɔ ɛreka ta aŋwɔnt , ka i kɔnɛ ro Damaskɔs tə kəkara ŋaŋ aŋa yi ri ro Yerusalɛm asekəth , kȧmȧ a thalər ŋa .
44022006	Ka pə re yi ma i yi ka ȧŋbiyas a mi , ɔwa i fatər ro Damaskɔs-e , ka ȧŋlɔkɔ ŋa aret kəgbep-e , ɔlɛmp wati kəwalɛ kəbana kəwur ka ȧkuru kəgbɛntha kə gbətɔnɛ mi .
44022007	Ka i fumpɔ ro thɔf , ka i təlȧ rim rə pa ro rɔmi , Sɔl , Sɔl , kɔyɛŋ mȧ mə sɔmpa mi-e ?
44022008	Ka i lasi i pa Mun kanɛ-e Pa ? kɔ pa ro mi , Minɛ yi Yisɔs ɔwe ro Nasarɛth ɔwe mȧ mə sɔmpa .
44022009	Ɔwa ŋaŋ aŋa yi yi minɛŋ aŋ nənk kəwalɛ tɛntɛnɛ , kɛrɛ aŋ təl hɛ ȧrim ra ɔwe fɔfȧnɛ mi .
44022010	Ka i pa , To mə i yɔ-e , Pa ? Ka ɔMarki ɔ pa ro rɔmi , Yokanɛ , mə wɔŋ ro Damaskɔs , ɔwa rə mə a tɔri mu mȧtȧy bɛ ama a botȧ mu tə kəyɔ .
44022011	Ɔwa ma i te gbəli nənk salata aŋyiki ŋa kawalɛ kati-e , ŋaŋ aŋa yi yi minɛŋ aŋ wop mi kəta , ka i wɔŋ ro Damaskɔs .
44022012	Ka ulangba ɔwe ba ȧŋes ŋa Ananayas , ɔwe nesa Kuru ka makur ma ȧŋthɔ , ɔ ba ŋes afinɔ kətɔŋ ka aŋYuda bɛ aŋa yirȧ ri ,
44022013	ɔ der ro rɔmi , ɔ təmȧ rayɛr kȧmi , kɔ pa , Wɔnt mi Sɔl , kȧl sɔthɔ kakəli ka mu . Ka ȧŋlɔkɔ ŋati gbeŋ i kəli kɔ .
44022014	kɔ pa , ƆKuru ka aŋkas a su , ɔ po thith mu tə kətara mȧselɔ mɔŋ dɛ yi tə kənəŋk ɔWuni lompi , ɔwa tə kətəl ȧrim ra kȧsəŋ kɔŋ .
44022015	kotȧy-e mə ba kəyi aseri ta atɔŋ ka aŋfəm bɛ-e , ta ȧtȧ mə po nənk yi ȧtȧ mə po təl .
44022016	Ɔwa kɔyɛŋ mȧ mə linsa-e ? Yokanɛ , yɔ a baftays mu , mə yak ɛhakɛ ɛ mu rə kətela ka ȧŋes ŋa ɔMarki .
44022017	Ka pə re yi ma i po kȧlanɛ ro Yerusalɛm-e , ma i ramnɛ ka ȧŋseth ŋa Kuru-e , i wɔŋ rə mərey .
44022018	Ka i nənk ɔ pa ro rɔmi , Timonɛ mə wur ro Yerusalɛm lɛmp lɛmp , pəkasifɛ aŋ selɔ hɛ malanɛ maseri ma mu ta ȧtȧ mi .
44022019	Ka i pa , Pa , ŋaŋ gbeŋ aŋ tȧrȧ kəpa i bot ŋa ka ȧŋseth ŋa tərəŋka , ɔwa i sap ka ɛseth ɛgbanɛ ŋaŋ aŋa lanɛ mu bɛ .
44022020	Ɔwa ma a loŋ mȧtir ma Stifɛn aŋseri a mu , minɛ sɔ i təmȧ rayɛr , i selɔ ta ti , ɔwa i bɛnɛ ɛlopra ya aŋa dif kɔ .
44022021	kɔ pa ro mi , Kɔnɛ , ȧtesoma-e i ti som mu ɔbɔli poŋ ka tȧbona təlɔm .
44022022	Ɔwa aŋ sua kɔ ɛləns haŋ ka ȧrim are , kaŋ ŋata ȧsim taŋ , aŋ pa , Ta a tɔŋa ɔwuni wunɔŋ ka ȧdȧru . Pə mar hɛ ɔ ŋesəm .
44022023	Mɔ mə aŋ sɔnkɔ-e , aŋ bus ȧsuma taŋ , aŋ lakəs kabof rokɔm ,
44022024	ɔkaptin ubana ɔ yamari kȧmȧ a kera kɔ ro Barak , ɔ kanɛ ŋa kȧmȧ a gbɛŋgbɛŋ kɔ yi kəsap , kȧmȧ ɔ gbəli tȧrȧ ȧtȧ som a selər kɔ ɛrɔŋ .
44022025	Ɔwa maŋ po sek kɔ yi nəreka-e , Pɔlȧŋ ɔ pa ka ɔkaptin ɔwe təmȧ rayɛr , Mə ba afɔsɔ tə kəsap wuni ɔwe yi uRom-i ɔwe a te tha sɔŋ mətheri-i ?
44022026	Ma ɔkaptin ɔ təl ȧte-e , ɔ kɔ ka ɔkaptin ubana kɔ kanɛ kɔ , ɔ pa , Botnɛ ka ȧtȧ mȧ mə yɔ-e kotȧy-e ɔlaŋgba ɔwe , uRom wɔŋ .
44022027	Ka ɔkaptin ubana ɔ der , ɔ yif kɔ , Kanɛ mi , munɔ mə yi uRom-i ? kɔ pa , Aŋkɔ .
44022028	Ka ɔkaptin ubana ɔ pa , I sɔthɔ radure are rə akala abana . Ka Pɔl ɔ pa , Kɛrɛ minɛŋ , a kom mi uRom .
44022029	Ka ɔlɛmp wati ŋaŋ aŋa yema gbɛŋgbɛŋ kɔ aŋ wur ro ŋɔŋ . Ɔwa ɔkaptin ubana sɔ ɔ nesa ma ɔ tȧrȧ kəpa Pɔlȧŋ ɔ yi uRom , pəkasifɛ a po sek kɔ .
44022030	Ka ȧŋrey alɔm , ma ɔ yema tȧrȧ tȧteŋ ȧtȧ som aŋYuda aŋ gbanthir kɔ-e , ɔ səli kɔ , ɔwa ɔ yamari aŋfode abana yi aŋSanhedrin bɛ tə kəgbanɛ , kɔ kȧrȧ Pɔlȧŋ , kɔ təmər kɔ rodi ka ŋaŋ .
44023001	Ka Pɔlȧŋ ɔ kəli aŋgbanɛ təŋ , ɔ pa , Aŋwɔnt a mi , i po yi rodi ka Kuru rə ȧmerȧ ȧferȧ haŋ ka ȧŋrey aŋe .
44023002	Ka Ananayas-əŋ , ɔfode ubana ɔ yamari ŋaŋ aŋa təmȧ kɔ rayɛr tə kəgbantha kɔ ro səŋ .
44023003	Ka Pɔlȧŋ ɔ pa ro ŋɔŋ , Kuru ɔ tə gbantha mu , munɔ agbiŋgbiŋ aferər ɔwe . Mə yirȧ tə kəthoŋkas ȧŋpa a mi kətȧŋȧnɛ ka ȧŋthɔ , ka mə kȧl yamari kȧmȧ a gbantha mi mɔ ȧŋthɔ aŋ te pa-i ?
44023004	Ŋaŋ aŋa təmȧ rayɛr aŋ pa , Mə nal ɔfode ubana ka Kuru-i ?
44023005	Ka Pɔl ɔ pa , Aŋwɔnt a mi , i tɛ hɛ ti kəpa ufode ubana wɔŋ , kotȧy-e a gbal kəpa , Mə yi hɛ tə kəfɔf ɔləs ta ɔgbəka ka aŋfəm a mu .
44023006	Kɛrɛ ma Pɔlȧŋ ɔ nənk kəpa ȧgbȧp ŋin ŋa aŋfəm aŋ yi aSadusi-e , ɔwa ȧgbȧp alɔm aFaresi-e , ɔ ŋata rim lɛɔ ka aŋgbanɛ , ɔ pa , Aŋwɔnt mi , minɛ i yi uFarisi , uwan ka uFarisi . Ta kagbak ȧmerȧ yi kȧyokanɛ ka aŋfi , ta a re thonkas mi .
44023007	Ɔwa ma ɔ po pa yaŋ-e , məputhanɛ mə yokanɛ kətɔŋ ka aŋFarisi yi aŋSadusi , ɔwa ȧruniya rə gbayanɛ .
44023008	kotȧy-e aŋSadusi aŋ pa , Kayokanɛ kə yi hɛ ; kɛrɛ aŋFarisi aŋ gbithanɛ yi bɛ .
44023009	Ka ɛsɔnkɔ ɛbana ɛ yokanɛ . Aŋkarmɔkɔ ka ȧŋgbȧp ŋa aŋFarisi aŋ yokanɛ , aŋ gbal aŋ pa , Sə ba hɛ tȧy tələs ka ɔwuni ɔwe . Bepi sɔthlɔm ayina , thalɔm wurɔ ɔ po fɔfȧnɛ kɔ-e , tə ba tai-i ?
44023010	Ɔwa ma məputhanɛ məbana mə po yokanɛ-e ɔkaptin ubana , ma ɔ nesa kəpa aŋ tə pimsanɛ Pɔlȧŋ , ɔ yamari antim kȧmȧ aŋ kɔ kathi kɔ kətɔŋ ka ŋaŋ kȧmȧ aŋ kȧrȧ kɔ ro barak .
44023011	Ɔwa ka rȧtȧtȧk rəlɔm ɔMarki ɔ təmȧ kɔ rayɛr , ɔ pa , Bȧk kəbuth , ȧtesoma-e mɔ mȧ mə po seri ta ȧtȧ mi ro Yerusalɛm-e , ya mə ba sɔ tə kəseri ro Rom .
44023012	Ɔwa ma pə sɔk-e , aŋYuda aŋ sekəranɛ rə agbiŋ , aŋ pa aŋ di hɛ , aŋ mun hɛ haŋ aŋ po dif Pɔlȧŋ .
44023013	Aŋ yi athasi afəm təgba tərəŋ aŋa sek ɛyaŋfa ɛye .
44023014	kaŋ der ka aŋkərbomp kətɔŋ ka aŋfode yi aŋbȧki , aŋ pa , Sə po sekəranɛ rə agbiŋ abana tə kəte thȧm koko haŋ sə po dif Pɔlȧŋ .
44023015	Tiyȧŋ sə yema naŋ yi aŋSanhedrin aŋ kanɛ ɔkaptin ubana kȧmȧ ɔ kȧrȧ kɔ ro rɔnu , pə yi gbo mɔ nə yema bȧsər gbɛlɛŋ ȧŋpa ŋɔŋ ɔfinɔ . Ɔwa saŋ , yeŋka ɔ fat ri-e , sə po bɛnɛnɛ tə kədif kɔ .
44023016	Kɛrɛ ɔwan uruni ka ɔwɔnt bɛra ka Pɔl ɔ təl ta kasəth ka ŋaŋ , kɔ der ɔ wɔŋ ro barak , ɔ kanɛ Pɔlȧŋ .
44023017	Ka Pɔl ɔ tela ukin ka aŋkaptin , ɔ pa , Kera ɔlaŋgba ɔwe ka ɔkaptin ubana kotȧy-e ɔ ba apa tə kətɔri kɔ .
44023018	kɔ gbasi kɔ , ɔ kera kɔ ka ɔkaptin ubana , kɔ pa , Pɔl ɔkɛndɛbira ɔ tela mi ro ŋɔŋ , ɔ nɛmthɛnɛ mi tə kəkera ɔlaŋgba ɔwe ro mu ; ɔ ba apa tə kətɔri mu .
44023019	Ɔwa ɔkaptin ubana ɔ wop kɔ ka kȧta , kaŋ kɔnɛ rayɛr , ɔ yif kɔ sɔy , Ko mə ba tə kətɔri mi-e ?
44023020	kɔ pa , AŋYuda aŋ po ba dim din tə kənɛmthɛnɛ mu kȧmȧ mə kȧrȧ Pɔl ka aŋSanhedrin ninaŋ , pə yi mɔ aŋ yema bȧsər yifəth ɔfinɔ ta atɔŋ .
44023021	Tiyȧŋ te selɔ ti , kotȧy-e afəm aruni athasi təgba tərəŋ kətɔŋ ka ŋaŋ aŋ səth kɔ , aŋ po sekəranɛ rə agbiŋ kəpa aŋ di hɛ , aŋ mun hɛ haŋ aŋ po dif kɔ . Ɔwa ka-ake aŋ po bɛnɛnɛ , aŋ kar gbo aŋlahiri a mu .
44023022	Ka ɔkaptin ubana ɔ ter ɔlaŋgba ɔ kɔnɛ , ɔ kanɛ kɔ , Te kanɛ wuni o wuni kəpa mə po tɔri mi mȧtȧy ame .
44023023	kɔ tela ro ŋɔŋ akaptin ŋarəŋ , ɔ pa , Thoŋkla nu atim tɛmɛ tərəŋ tə kəkɔ ro Sisaria , yi afəm ŋa təsoy təgba təsas tɔfɔt , dɛ yi afəm aŋa ba ɛsor tɛmɛ tərəŋ ka aŋhawa aŋa bekȧ məsas ka tȧtȧk .
44023024	kɔ yamari ŋa sɔ kȧmȧ aŋ kȧrȧ təsɛm kȧmȧ a reŋ Pɔlȧŋ ri , tə kəkera kɔ ɔthɔfəl ka Filiks ɔgbəka .
44023025	kɔ gbal areka ka ȧsim ȧte kəpa ,
44023026	Klɔdiɔs Lisias ɔ kori Filiks ɔgbəka .
44023027	AŋYuda aŋ wop ɔlaŋgba ɔwe , aŋ yema dif kɔ ma i thorər ŋa yi antim , ka i kisis kɔ ma i tȧrȧ kəpa ɔ yi uRom .
44023028	Ma i yema tȧrȧ ȧtȧ som aŋ gbanthir kɔ-e , i kera kɔ ka aŋSanhedrin a ŋaŋ ,
44023029	ka i fir kəpa a gbanthir kɔ ta ɛpa ya ȧŋthɔ ŋaŋ , kɛrɛ a reŋ hɛ kɔ tȧy ȧtȧ mə yi təbeki tə kədif thalɔm tə kətand kɔ .
44023030	Ɔwa ma a tɔri mi kəpa a po sek yaŋfa ta ɔlaŋgba-e , i somra kɔ ro rɔmu , ɔwa i yamari aŋa gbanthir kɔ kȧmȧ aŋ kanɛ mu ȧtȧy ȧtȧ aŋ gbanthir kɔ-e . Ta məthɔfəl mə yi ro rɔmu .
44023031	Ɔwa antim aŋ yɔ mɔ mə a yamari ŋa , kaŋ gbasi Pɔl , aŋ kera kɔ tȧtȧk ro Antipatris .
44023032	Kɛrɛ ka rabəth rəlɔm aŋ ter aŋfəm ŋa tȧsoy tə kəkɔ yi kɔnɔ , kaŋ kȧlanɛ ro barak .
44023033	Ɔwa maŋ bek ro Sisaria-e , aŋ tak ȧŋreka ka ɔgbəka , aŋ lȧnki sɔ Pɔl rodi kɔŋ .
44023034	Ma ɔgbəka ɔ po karaŋ ȧŋreka-e , ɔ yif athɔf areke ɔ yi-e ; ma ɔ tȧrȧ kəpa ɔ wur ro Silisia-e ,
44023035	ɔ pa , I ti təl ȧŋpa a mu bepi aŋa gbanthir mu aŋ der . Kɔ yamari kȧmȧ a bɛnɛ kɔ ka akama ka Hɛrɔd .
44024001	Ɔwa kədarəŋ ka mərey tamath-e , Ananayas-əŋ ɔfode ubana ɔ der yi aŋbȧki alɔm , yi Tatulusȧŋ utara rəsəŋ , kaŋ lɔmsa ɔgbəka ta Pɔl .
44024002	Ma a muti kɔ-e , Tərtulus ɔ təp kəgbanthir kɔ-e , ɔ pa , Filiks ubana , ma pə yi ka kȧta ka mu sə ba məthɔfəl məbana-e , ɔwa ka aŋfɔsɔ a mu mə lompəs maləs ta ȧŋbona aŋe-e ,
44024003	sə malanɛ ti alɔkɔ o lɔkɔ yi dɛr o dɛr , ɔwa sə mɔmɔ mu ɔfinɔ finɔ .
44024004	Kɛrɛ kȧmȧ i te sɔmpa mu , i nɛmthɛnɛ mu ka kȧmuyu ka mu tə kəsua su ɛləns rə təpa təthan gbo .
44024005	kotȧy-e sə po fir ɔlaŋgba ɔwe kəyi wuni ləs , ɔwa ɔ fak ɛtotok kətɔŋ ka aŋYuda bɛ ka ȧdȧru , ɔ yi sɔ ubaki ka kagbanth ka aŋNasarɛth .
44024006	Ɔ mɛm sɔ tə kəyifas ȧŋseth ŋa Kuru ; ɔwe sə lɛsa , sə yema naŋ thonkas kɔ mɔ mə ȧŋthɔ a su aŋ pa .
44024007	Kɛrɛ ɔkaptin ubana ɔ der nɔy kɔ ka mȧta ma su rə afɔsɔ abana , kɔ yamari kȧmȧ aŋa gbanthir kɔ-e aŋ der ro mu .
44024008	Ɔwa bepi mə gbɛŋgbɛŋ kɔ-e , mun munɔnɛ mə tə tȧrȧ mȧtȧy ame bɛ ta ama sə gbanthir kɔ .
44024009	Ɔwa aŋYuda sɔ aŋ kasa ka kagbanthir kɔŋ , aŋ kȧl pa ya mȧtȧy ame mə yi .
44024010	Ɔwa ma ɔgbəka ɔ kapanɛ kɔ tə kəfɔf-e , Pɔlȧŋ ɔ lasi ɔ pa , Ma i tȧrȧ kəpa mə po yi uthoŋkas ta ȧŋbona aŋe ta təren təgbathi-e , ɔ bɔnɛ mi tə kəgbaki ;
44024011	kȧmȧ mə tȧrȧ kəpa pə thas hɛ mərey tɔfɔt mȧrəŋ ma i kɔ ro Yerusalɛm tə kəbatho .
44024012	Ɔwa aŋ bəp hɛ mi sə pɛnsanɛ yi wuni o wuni ka ȧŋseth ŋa Kuru , thalɔm kəgbisəŋa ȧruniya ka ȧŋseth agbanɛ , thalɔm ka kȧpet .
44024013	Ɔwa aŋ gbəli hɛ tɔri mu tȧteŋ ta mȧtȧy ama a gbanthir mi .
44024014	Kɛrɛ ȧte , tȧ mɛ gbithanɛ ro mu , kəpa kətaŋ ka aRoŋ ara ŋaŋ aŋ tela kəgbanth , ya minɛ i bȧtho ɔKuru ka aŋkas a su , ka i lanɛ mȧtȧy bɛ ama a gbal ka ȧŋthɔ dɛ yi ka Aŋnȧbi .
44024015	Ka i ba kagbak ȧmerȧ ka Kuru ȧke ŋaŋ gbeŋ aŋ malanɛ kəpa kȧyokanɛ ka aŋfi kə yi , ta aŋlompi yi ta aŋkənȧ .
44024016	Ta ȧte i mɛm kȧmȧ i ba ȧmerȧ ȧferȧ ka Kuru yi ka afəm lɔkɔ o lɔkɔ .
44024017	Kərarəŋ ka təren təgbȧthi i der tə kəkara ɛboya ka ȧŋbona a mi , yi yɛt ɛsɔnd .
44024018	Katɔŋ ka ɛye aŋ bəp mi ufethər ka ȧŋseth ŋa Kuru , pə yi hɛ yi runiya , thalɔm yi atotok . Kɛrɛ aYuda alɔm aŋ yi ri kəwur ro Asia ,
44024019	aŋa yi naŋ tə kəbəpər nɔ rodi ka mu kȧmȧ aŋ gbanthir mi bepi aŋ ba naŋ tȧy təlɔm tə kəŋamnɛ mi .
44024020	Thalɔm yɔ aŋfəm aŋe aŋ lɔm ko tȧy tələs aŋ bəp minɛŋ i yɔ ma i təmȧ rodi ka aŋSanhedrin ,
44024021	pəthas gbo ta ȧrim ara i lak ma i təmȧ kətɔŋ ka ŋaŋ kəpa , Ta kȧyokanɛ ka aŋfi tȧ ma thonkas mi thonɔŋ rodi ka mu .
44024022	Kɛrɛ Filiks-əŋ ma ɔ tȧrȧ ɔfinɔ ta aRoŋ-e , ɔ kəli ŋa , ɔ pa , Bepi Lisias ɔkaptin ubana ɔ der-e , i ti gbɛlɛŋ ȧŋpa a mu finɔ .
44024023	kɔ yamari ukaptin kȧmȧ ɔ bɛnɛ Pɔlȧŋ , ɔwa kȧmȧ ɔ yosi kɔ ɔthan , ɔwa kȧmȧ ɔ te bɛnt aŋyathki ŋɔŋ tə kəyɔna kɔ .
44024024	Kədarəŋ ka mərey məlɔm-e , Filiks-əŋ ɔ der yi Drusila ɔrani kɔŋ , ɔ yi uYuda ubɛra , kɔ som ka Pɔl kȧmȧ ɔ təlȧ kɔ ta kȧlanɛ ka Krayst .
44024025	Ɔwa mɔ mɔ fɔf ta məlompi-e , yi kəyi ugbɛt , yi kȧder ka ȧŋrey ŋa kathoŋkas-e , Filiks-əŋ ɔ nesa ɔthasər , kɔ pa , Kɔnɛ ras , ma i ba alɔkɔ ȧfɔy tai-e , i ti tela mu .
44024026	Ɔ nanɛ kəpa Pɔlȧŋ ɔ tə sɔŋ kɔ akala kȧmȧ ɔ gbəli ter kɔ . Tiyȧŋ ɔ som tə kətela kɔ katkat , ɔ fɔfȧnɛ kɔ .
44024027	Kɛrɛ ma təren tərəŋ tə thas-e , Pɔrsiɔs Fɛstɔs ɔ tiyȧ ka mayira ma Filiks , ɔwa Filiks-əŋ , ma ɔ yema sɔthɔ ȧŋes afinɔ ka aŋYuda-e , ɔ tey Pɔlȧŋ usek .
44025001	Tiyȧŋ Fɛstɔs-əŋ , ma ɔ po der ka anthɔf-e , kədarəŋ ka mərey məsas-e , ɔ kɔnɛ ro Yerusalɛm kəwur ro Sisaria .
44025002	Ɔwa aŋkərbomp kətɔŋ ka aŋfode yi aŋfəm abana ŋa aŋ Yuda aŋ rɔnda Pɔlȧŋ ro ŋɔŋ , kaŋ nɛmthɛnɛ kɔ ,
44025003	kəthola afɛrɛ ta atɔŋ kȧmȧ ɔ som tə kəkara kɔ ro Yerusalɛm , kȧmȧ aŋ səth kɔ , ɔwa aŋ dif kɔ ro roŋ .
44025004	Kɛrɛ Fɛstɔs ɔ lasi kəpa a bɛnɛ Pɔl ro Sisaria , ɔwa kɔn kɔnɔnɛ ɔ tə yeŋk kȧlanɛ ri .
44025005	kɔ pa sɔ , Tiyȧŋ , ta ŋaŋ aŋa gbəli kətɔŋ ka nu aŋ paya mi , kȧmȧ aŋ gbanthir ɔlaŋgba ɔwe , kȧmȧ a tȧrȧ bepi ɔ pɔnthnɛ tȧy o tȧy .
44025006	Ɔwa ma ɔ yi ro rɔŋaŋ ta mərey məthasi tɔfɔt-e , ɔ kȧl thor ro Sisaria , ɔwa ka rabəth rəlɔm ɔ yirȧ ka kawaŋ ka kəthoŋkas , ɔ yamari kȧmȧ a kȧrȧ Pɔl .
44025007	Ma ɔ der-e , aŋYuda aŋa wur ro Yerusalɛm aŋ təmȧ aŋ gbətɔ kɔ , aŋ gbanthir kɔ yi mȧtȧy mələs məgbathi ama aŋ te gbəli bȧksər .
44025008	Pɔlȧŋ ɔ pa ka kagbaki kɔŋ , I pɔnthnɛ hɛ ȧŋthɔ ŋa aŋYuda , thalɔm ȧŋseth ŋa Kuru , thalɔm Sisar .
44025009	Kɛrɛ Fɛstɔs-əŋ , ma ɔ yema sɔthɔ ȧŋes afinɔ ka aŋYuda-e , ɔ lasianɛ Pɔlȧŋ ɔ pa , Mə selɔ tə kəkɔ ro Yerusalɛm kȧmȧ a thonkas mu ri ta mȧtȧy ame rodi ka mi-i ?
44025010	Kɛrɛ Pɔlȧŋ ɔ pa , Minɛ i təmȧ ka kawaŋ kəthoŋkas ka Sisar rȧ a mar thonkas mi . I tha yɔyɛ aŋYuda tȧy o tȧy ȧtȧ yi tələs , mɔ mȧ munɔ sɔ mə tara-e .
44025011	Ɔwa bepi minɛŋ i yi wuni ɔwe po yɔ tȧy tələs-e , ɔwa i po yɔ ȧtȧ bek dif-e , i kasi hɛ tə kəfi . Kɛrɛ bepi mȧtȧy ame ama a gbanthir mi mə yi hɛ tateŋ-e , wuni o wuni ɔ gbəli hɛ lȧnki mi ro rɔŋaŋ . I lȧnki ȧŋpa a mi ka Sisar .
44025012	Ɔwa ma Fɛstɔsȧŋ ɔ po nənkȧnɛ yi ŋaŋ-e , ɔ pa , Mə po lȧnkəli ȧŋpa a mu ka Sisar ; ɔwa ka Sisar rȧ mȧ mə kɔ .
44025013	Kədarəŋ ka mərey məlɔm-e , Akripaŋ ɔbȧy yi Bɛnisȧŋ aŋ der ro Sisaria tə kəkori Fɛstɔs-əŋ .
44025014	Maŋ yi ri ta mərey məgbathi-e , Fɛstɔs ɔ tɔri ȧŋpa ŋa Pɔl ka ɔbȧy , ɔ pa , Wuni lɔm ɔ yi ri ɔwe Filiks ɔ tey utand ,
44025015	ta ɔwe , ka ȧŋlɔkɔ i yi ro Yerusalɛm-e , aŋkərbomp kətɔŋ ka aŋfode yi aŋbȧki ŋa aŋYuda aŋ tɔri mi , ɔwa aŋ yif kȧmȧ i thonkas kɔ .
44025016	Ka i lasia ŋa kəpa matanɛ ma aŋRom thahɔ tə kəlaŋkli wuni tə kədif kɔ yeŋka ȧŋgbȧnthir , dɛ yi kɔnɔ ɔwe a gbanthir-e aŋ kəlianɛ , ɔwa ɔ ba afɛrɛ tə kəgbaki ȧŋpa aŋa a reŋ kɔ .
44025017	Tiyȧŋ maŋ po thoŋklanɛ nɔ-e i linsa hɛ , kɛrɛ rabəth rəlɔm i yirȧ ka kawaŋ ka kəthoŋkas , ka i yamari kȧmȧ a kȧrȧ ɔlaŋgba .
44025018	Ɔwa , ma ȧŋgbȧnthir aŋ yokanɛ , a gbanthir hɛ kɔ ta mȧtȧy mələs mɔ ama i nanɛ ,
44025019	aŋ ba gbo ɛpa ɛlɔm ya andina ŋaŋ , yi ta Yisɔs ukin ɔwe po fi , ɔwe Pɔlȧŋ ɔ pa ɔ yi ukəli .
44025020	Ɔwa ma pə sɔkanɛ mi to i yi tə kəgbɛlɛŋ mȧtȧy ame , i yif kɔ bepi ɔ selɔ kɔ ro Yerusalɛm kȧmȧ a thonkas kɔ ri ta mȧtȧy ame .
44025021	Kɛrɛ ma Pɔl ɔ po lȧnki ȧŋpa ŋɔŋ kȧmȧ Akɔstɔs ɔ gbək ŋi-e , i yamari kȧmȧ a bɛnɛ kɔ haŋ i somra kɔ ka Sisar .
44025022	Akripa ɔ pa ka Fɛstɔs , Minɛŋ gbeŋ , i ba afela tə kətəla ɔlaŋgba . Ka Fɛstɔs-əŋ ɔ pa , Ɔwa ninaŋ mə tə təlȧ kɔ .
44025023	Ɔwa ka rabəth rəlɔm , ma Akripa yi Bɛnisȧŋ aŋ der-e rə ayiki abana , aŋ wɔŋ ka ɔdɛr ɔtəl yi aŋkaptin abana , yi aŋfəm abȧki ŋa kȧpet , ka aŋyamari ŋa Fɛstɔs-əŋ , a wɔŋȧ Pɔlȧŋ .
44025024	Ka Fɛstɔs ɔ pa , Ɔbȧy Akripa yi afəm bɛ aŋa bəpər nɔ yi saŋ , nə nənk ɔlaŋgba ɔwe ta ɔwe ȧruniya bɛ ŋa aŋYuda aŋ nɛmthɛnɛ mi ro Yerusalɛm yi nɔ sɔ , aŋ sela kɔ ɛrɔŋ kəpa pə mar hɛ sɔ ɔ ŋesəm .
44025025	Kɛrɛ i po fir kəpa ɔ yɔ hɛ tȧy o tȧy ȧtȧ bek tə kədif kɔ . Ɔwa ma kɔn kɔnɔnɛ ɔ lȧnki ȧŋpa ŋɔŋ ka Sisar-e , i botəs tə kəsomra kɔ .
44025026	Ta atɔŋ i ba hɛ tȧy ta təteŋ tə kəgbalər ɔmarki kȧmi . Tiyȧŋ i kȧrȧ kɔ rodi ka nu , pə tha gbethi munɔ ɔbȧy Akripa , kȧmȧ bepi mə gbɛŋgbɛŋ kɔ-e , i gbəli ba tȧy tə kəgbal .
44025027	kotȧy-e i nənk ti mɔ apənk tə kəsomra ukɛndɛbira bepi i tɔri hɛ mȧtȧy ama a gbanthir kɔ-e .
44026001	Ka Akripaŋ ɔ pa ka Pɔlȧŋ , A po ter mu tə kəfɔfanɛ . Ka Pɔl ɔ thanthi kȧta kɔŋ , kɔ pa ,
44026002	Pə bɔnɛ mi ɔbȧy Akripa ma i gbəli fɔfȧnɛ thonɔŋ rodi ka mu ta mȧtȧy bɛ ama aŋYuda aŋ gbanthir mi ,
44026003	pə tha gbethi ma mə tȧrȧ matanɛ yi ɛpa bɛ ɛyɛ yi kətɔŋ ka aŋYuda . Tiyȧŋ , ɔmari mu , sua mi ɛləns rə kəmuyu .
44026004	AŋYuda bɛ aŋ tȧrȧ aŋrusəmȧ a mi kȧbi ka rafɛth ra mi , aŋa yi ka ɔtɔtɔkɔ kətɔŋ ka ȧŋbona a mi ro Yerusalɛm .
44026005	Maŋ tȧrȧ mi kȧbi ka katəp-e , bepi aŋ selɔ tə kəseri ti-e , kəpa i yi uFarisi , i taŋanɛ kagbanth ȧke tha lomp ka andina a su .
44026006	Ɔwa ka-ake i təmȧ nɔ kȧmȧ a thonkas mi ta kagbak ȧmerȧ ka aŋlahiri aŋa Kurɔŋ ɔ sekər aŋkas a su ;
44026007	aŋlahiri aŋa ɛbɔnsɔŋ ɛ su tɔfɔt yɛrəŋ aŋ gbak ȧmerȧ tə kəsɔthɔ , mɔ mə aŋ bȧtho Kuru asɔbɛ tȧtȧk yi rəyaŋ . Ɔwa salata kagbak ȧmerȧ ake-e ɔbȧy Akripa ta aŋYuda aŋ gbanthir mi .
44026008	kɔyɛŋ mə nənk ti tȧy tȧŋ yi tətui lanɛ bepi Kurɔŋ ɔ yokas aŋfi-e ?
44026009	Tə tɛntɛnɛ min minɛnɛ i la nanɛ kəpa i yi tə kəyɔ tȧy təgbȧthi ȧtȧ yi təpeskɛ yi ȧŋes ŋa Yisɔs ɔwe ro Nasarɛth .
44026010	Ɔwa i la sɔ yɔ ȧte ro Yerusalɛm . I bot asəm agbȧthi ka ȧŋseth ŋa tərəŋka ma i po sɔthɔ afɔsɔ kəwur ka aŋkərbomp kətɔŋ ka aŋfode , ɔwa ma a difəth ŋa-e , minɛ i wosa ti .
44026011	I thalər ŋa ɛlɔkɔ ɛgbathi ka ɛseth ɛgbanɛ , ka i mɛm tə kəyɔ ŋa aŋ ŋanmɛ Kurɔŋ . Ɔwa ma i yi ubaŋ hali ta ȧtȧ ŋaŋ-e , i sɔmpa ŋa haŋ ka təpet tətel .
44026012	Tiyȧŋ ma i kɔnɛ ro Damaskɔs-e , i ba afɔsɔ yi aŋyamari ŋa aŋkərbomp kətɔŋ ka aŋfode .
44026013	Ka rəyaŋ-e , ɔbȧy , i nənk ro roŋ kəwalɛ kəwur ka ȧkuru , kəthasi ɔgbɛntha wa aret , kə gbɛntha kəgbətɔ mi yi ŋaŋ aŋa yi yi minɛŋ .
44026014	Ma saŋ bɛ sə po fumpɔ ro thɔf-e , i təlȧ rim rə pa ro rɔmi ka akənt ka kaHibru , Sɔl , Sɔl , kɔyɛŋ mȧ mə sɔmpa mi-e ? Ɔ tuy tȧy tə kətuŋ akatək ka mu rə təbaŋk .
44026015	Ka i pa , Pa , mun kanɛ-e ? Ka ɔMarki ɔ pa , Minɛ yi Yisɔs ɔwe mȧ mə sɔmpa .
44026016	Kɛrɛ yokanɛ , mə təmȧ ka ȧtȧtək ta mu , kotȧy-e i tɔrinɛ ro rɔmu ta ȧŋsabu aŋe kȧmȧ i səki mu ȧbɔy yi aseri ta mȧtȧy ama mə po nənk ro rɔmi , yi ta mȧtȧy ame i ba kǝ tɔrinɛ ro rɔmu .
44026017	I ti kathi mu ka aŋfəm yi ka tȧbona təlɔm , ka aŋa mə i som mu ,
44026018	tə kəkanthi ɛfɔr yaŋ kȧmȧ aŋ wur ka ȧŋsum , aŋ der ka kawalɛ , kȧmȧ aŋ wur ka aŋfɔsɔ ŋa Sethani kəkɔ ka Kuru , kȧmȧ aŋ sɔthɔ katerɔ ka ɛhakɛ yi kɛŋ kətɔŋ ka ŋaŋ aŋa a səməs rə kəlanɛ mi .
44026019	Kɛrɛ ɔbȧy Akripa , i kasi hɛ manəŋk ma ȧŋriyana ,
44026020	kɛrɛ i mɔtha tamər ŋaŋ aŋa yi ro Damaskɔs yi ro Yerusalɛm yi ka ȧŋthɔf a Yuda bɛ , yi ka tȧbona təlɔm sɔ , kȧmȧ aŋ thupi , aŋ fəlɛ ka Kuru , ɔwa aŋ yɔ mapanth ama yi məmari ta kəthupi .
44026021	Ta ȧte aŋYuda aŋ wop mi ka ȧŋseth ŋa Kuru , kaŋ tȧŋ tə kədif mi .
44026022	Kɛrɛ ma i po sɔthɔ kəmar ȧke wur ka Kuru-e , i təmȧ haŋ thonɔŋ , i seri ka aŋlɔl yi aŋbana kəte pa tȧy o tȧy pəthas ȧtȧ Aŋnȧbi yi Mosis aŋ pa tə ba tə kəyɔnɛ ;
44026023	kəpa Kraystȧŋ ɔ ba kənȧkȧsi , ɔwa kəpa kɔnɔ ɔ yi ɔtɔtɔkɔ tə kətaməs kawalɛ ka aŋfəm yi ka tȧbona təlɔm kətȧŋȧnɛ ka kȧyokanɛ ka aŋfi .
44026024	Ma Pɔlȧŋ ɔ gbaki yaŋ-e , Fɛstɔs ɔ pa rə rim rəbana , Pɔl , mə wɔŋ aməl ; kȧtȧrȧ ka mu kəbana kə po lȧfthi mu upəŋk .
44026025	Kɛrɛ Pɔl ɔ pa , I yi hɛ wuni pəŋk , Fɛstɔs ubana , i fɔf gbo sim ta təteŋ yi kətemp .
44026026	kotȧy-e ɔbȧy ɔ tȧrȧ mȧtȧy ame ka ɔwe i fɔf yi kəmintha . I lanɛ kəpa a maŋk hɛ kɔ mȧtȧy ame , kotȧy-e a yɔ hɛ ma dɛr ɔmaŋknɛ .
44026027	Ɔbȧy Akripa mə lanɛ Aŋnȧbi ? I tȧrȧ kəpa mə lanɛ .
44026028	Ka Akripa ɔ pa ka Pɔl , Pə tiyȧ gbo ɔthan kathɔnthɔ mi mə tə səki mi naŋ uKristiɛn .
44026029	Ka Pɔlȧŋ ɔ pa , Kaŋka Kuru-e , pə yi hɛ munɔ gbo son , kɛrɛ ŋaŋ bɛ aŋa təlȧ mi thonɔŋ , kȧmȧ ŋa sɔ aŋ yi mɔ minɛŋ thambe ta atɔrɛntha ȧte .
44026030	Ka ɔbȧy ɔ yokanɛ , yi ɔgbəka dɛ yi Bɛnisȧŋ , yi ŋaŋ aŋa yirȧ yi ŋaŋ .
44026031	Ɔwa maŋ wur-e aŋ fɔfȧnɛ aŋ pa , Ɔlaŋgba ɔwe ɔ yɔ hɛ tȧy o tȧy ȧtȧ bek tə kədif kɔ thalɔm tə kətand kɔ .
44026032	Ka Akripaŋ ɔ pa ka Fɛstɔs , A gbəli naŋ ter ɔlaŋgba ɔwe bepi ɔ tha lȧnki hɛ naŋ ȧŋpa ŋɔŋ ka Sisar .
44027001	Ɔwa ma a po botəs ti kəpa sə tə bȧkȧ tə kəkɔ ro Itali , a lȧnki Pɔlȧŋ yi antɛndɛbira alɔm ka ukaptin , ȧŋes ŋɔŋ ŋə yi Yuliɔs , ka akobali ka Akɔstɔs .
44027002	Ka sə bȧkȧ rə abil ŋa Adramitiyɔm aŋa yema kɔ ka tabakɛ ta ro Asia , sə wɔŋ ro baŋ bana . Aristarkɔs-əŋ uMasidonia ɔwe ro Thɛsalonika ɔ yi yi saŋ .
44027003	Ka ȧŋrey alɔm sə bek ro Sidon . Ɔwa Yuliɔs ɔ wop Pɔlȧŋ ɔfinɔ , ɔ ter kɔ tə kəkɔ ka aŋyathki ŋɔŋ kȧmȧ ɔ bȧksər ȧŋdɛr ŋɔŋ .
44027004	Ɔwa ma sə wur ri-e , sə thas ro Saiprɔs rayɛr , pəkasifɛ aŋfef aŋ yi su rodi .
44027005	Ɔwa ma sə po thas kȧbȧŋ ka ro Silisia-e , yi ro Pamfiliya , sə der ro Mira , kȧpet ka ro Lusia .
44027006	Rȧ ɔkaptin ɔ bəp abil ŋa ro Alɛksandria aŋa yema kɔ ro Itali . Kɔ bȧk su ri .
44027007	Ɔwa ma sə po kɔnɛ kəthɛgbɛ mərey məgbathi-e , sə bek ka ɔlomanɛ wa ro Nidɔs yi asɔmpanɛ ɔwa aŋfef aŋ selɔ hɛ su , ka sə thas ro Krit rayɛr kəlomanɛ ro Salmonɛ .
44027008	Ɔwa ma sə kɔnɛ yi asɔmpanɛ sə gbapsa ŋi haŋ sə bek dɛr ɔlɔm , a bont ri kȧBȧkɛ kəfinɔ , ȧke yi ɔfati yi kȧpet ro Laseya .
44027009	Ma alɔkɔ agbȧthi aŋ po thas-e , ɔwa ȧŋbiyas aŋ yi abȧki mədɛr pəkasifɛ ȧŋsum aŋ po thɔŋ thas-e , Pɔlȧŋ ɔ maŋ ŋa .
44027010	kɔ pa ro rɔŋaŋ , Pa-ŋaŋ , i nənk kəpa ȧŋbiyas aŋ tə kasara ɔthasər , pə yi hɛ gbo ta akothe yi ȧŋbil-əŋ , kɛrɛ ta ɛŋesəm ɛ su sɔ .
44027011	Kɛrɛ ɔkaptin ɔ botər ȧmerȧ ka ȧte ɔwe ba ȧŋbil ɔ pa pəthasi ka ȧtȧ Pɔl ɔ pa .
44027012	Ɔwa ma kabakɛ kə thiŋkanɛ tə kətia ri haŋ ka ȧŋlɔkɔ ŋa ɔtaŋk-e , agbȧthi aŋ maŋ kȧmȧ aŋ thas ri bepi aŋ gbəli tȧŋ roŋ o roŋ tə kəbek ro Fɛnis kȧmȧ aŋ yi ri ka ȧŋlɔkɔ ŋa ɔtaŋk ; kə yi kabakɛ ka ro Krit rayɛr ȧke lomanɛ aŋfef ŋa aŋdiyɔ yi ȧŋmɛrɔ .
44027013	Ɔwa ma aŋfef ŋa aŋdiyɔ aŋ fɛŋ ɔthɔfəl-e , aŋ nanɛ kəpa aŋ sɔthɔ ȧtȧ aŋ yema , aŋ ŋata antumbu ka aŋ kɔ ro Krit rayɛr ɔfati yi aŋgbaŋ .
44027014	Kɛrɛ pə won hɛ kədarəŋ kati-e , afef abȧki aŋ wur ri aŋa a bont aŋ Yurakwilo .
44027015	Ɔwa ma ȧŋfef aŋ gbip ȧŋbil-e , ɔwa aŋ gbəli hɛ sɔ lomanɛ aŋfef-e , sə ter ŋi kaŋ gbukɛnɛ su .
44027016	Ka sə thas rayɛr ka ayel alɔl aŋa a bont Klɔda , ɔwa sə kisis ȧŋbil alɔl yi asɔmpanɛ abana .
44027017	Ɔwa maŋ po ŋata ŋi-e , aŋ gbasi nəpɔl kaŋ sek ȧŋbil roratha , maŋ nesa sɔthlɔm aŋ tə gbeta ka ȧŋsənt akor ; kaŋ thora ɛbɛla , aŋ kȧl gbukɛnɛ su .
44027018	Ma akənkəl kə gboŋkthas su ɔthasər-e , ka ȧŋrey alɔm sə wɔŋ kəfitha atothe ro baŋ .
44027019	Ɔwa ka ȧŋrey aŋa bekȧ məsas-e sə fitha yi mȧta ma su gbeŋ ɛgbatɛnɛ ya ȧŋbil .
44027020	Ɔwa ma aret yi atɔs ɛ te gbɛntha ta mərey məgbathi-e , ɔwa kəŋkəl kəlɔl tha kə derər su-e , kagbak ȧmerȧ bɛ ȧke sə ba tə kəkisi kə kɔnɛ .
44027021	Ma pə won aŋ te di-e , Pɔlȧŋ ɔ təmȧ ŋa ratɔŋ , ɔ pa , Pa-ŋaŋ nə yi naŋ tə kətəla mi , nə te wur ro Krit-e , kȧmȧ nə te sɔthɔ naŋ masibo ame yi aŋkasara aŋe .
44027022	Ɔwa ka-ake i maŋ nu tə kəbak təbuth , kotȧy-e kəkasara ka aŋesəm kə ba hɛ kəyi kətɔŋ ka nu , kɛrɛ ȧŋbil gbo .
44027023	Ȧtesoma-e ɔmaleka ka Kuru ɔwe ba mi , yi ɔwe i bȧtho , ɔ təmȧ mi rayɛr ka rȧtȧtȧk are ,
44027024	ɔ pa , Pɔl , te nesa . Mə ba tə kətəma rodi ka Sisar ; ɔwa Kuru ɔ po laŋklia mu aŋa yi ro bil yi munɔ .
44027025	Tiyȧŋ pa-ŋaŋ , bȧk nu təbuth , kotȧy-e i lanɛ Kuru kəpa pə tə yi mɔ mɔ kanɛ mi .
44027026	Kɛrɛ a ba kəfitha su rə ayel alɔm .
44027027	Kɛrɛ ma rȧtȧtȧk ara bekȧ tɔfɔt manlɛ rə bek-e , mɔ mə a gbukɛnɛ su reke o reke ka kȧbȧŋ ka Adriya , mɔlɔ ma kəren datɔŋ aŋlaŋgba ro bil aŋ nanɛ kəpa aŋ fat agbaŋ alɔm .
44027028	Ɔwa aŋ fak antumbu , kaŋ fir kəpa ɔbɔlɔŋ ɔ yi ɛfatǝm kəgba . Maŋ kɔnɛ ɔthan-e , aŋ kȧl fak antumbu , kaŋ fir ɔbɔlɔŋ tə kəyi ɛfatǝm tɔfɔt tamath .
44027029	Ɔwa maŋ nesa tə kəgbeta rə məsar rokɔm-e , aŋ fak ɛtumbu yɛrəŋ ka ȧŋbil rarəŋ , kaŋ fela rasɔk .
44027030	Ɔwa ma aŋlaŋgba ŋa ro bil aŋ yema toŋk ka ȧŋbil-e , aŋ thora ȧŋbil alɔl ro baŋ , aŋ yɔ mɔ aŋ yema fak antumbu ka ȧŋbil rodi .
44027031	Ka Pɔlȧŋ ɔ pa ka ɔkaptin yi antim , Thambe aŋe aŋ tiyȧ ro bil-e , nə gbəli hɛ kisi .
44027032	Ɔwa antim aŋ gbək nabeŋa na ȧŋbil alɔl , aŋ ter ŋi aŋ fumpɔ .
44027033	Ɔwa ma rasɔk rə der-e , Pɔlȧŋ ɔ nɛmthɛnɛ ŋa bɛ kȧmȧ aŋ gbasi da rədi , ɔ pa , Ȧŋrey aŋe ŋə bekȧ nu mərey tɔfɔt manlɛ ma nə wop asum-e , kəte di koko .
44027034	Tiyȧŋ i nɛmthɛnɛ nu tə kəgbasi da rədi ta kakisi ka nu , kotȧy-e hali rəfon rin rə ba hɛ kədinɛ ka rȧbomp ra ukin o kin ka nu .
44027035	Ma ɔ po pa ȧte-e , ɔ gbasi kəbo , ɔ muti Kuru mɔmɔ rodi ka ŋaŋ bɛ , ɔ siməth ki , kɔ təp kədi .
44027036	Ka pə bɔnɛ ŋa bɛ , ɔwa ŋaŋ sɔ aŋ gbasi ra rədi .
44027037	Saŋ bɛ sə yi ka ȧŋbil-e , mɔlɔ ma afəm tɛmɛ tərəŋ təgba təsas tɔfɔt tamthərukin .
44027038	Maŋ po di ɔbeki-e , aŋ fəŋfsir ȧŋbil , aŋ fitha ȧpəla ro baŋ .
44027039	Ma pə sɔk-e , aŋ tɛ hɛ aŋgbaŋ kɛrɛ aŋ nənk rəboŋ rəlɔm ara ba agbaŋ , kaŋ nəŋkanɛ bepi aŋ gbəli wɔŋȧ ri ȧŋbil .
44027040	Maŋ po ŋata ɛtumbu-e , ɔlɛmp wati aŋ səli nabeŋa na ɛkorȧ , kaŋ ŋata ȧŋbɛla rodi ka aŋfef , aŋ lomanɛ aŋgbaŋ .
44027041	Kɛrɛ aŋ bek ro təbȧŋ tərəŋ tə gbanɛ-e , ka ȧŋbil aŋ yirȧ ka ȧŋsənt , ɔwa aŋsoth ŋa ȧŋbil aŋ bȧkər kɛrɛ kadarəŋ ka ȧŋbil kə təp kəsimtha salata aŋfɔsɔ ŋa ɛmunkəl .
44027042	Ka antim aŋ pa a yi tə kədifəth antɛndɛbira ta thani ukin ka ŋaŋ ɔ te ŋandəŋ kȧmȧ ɔ kisi .
44027043	Kɛrɛ ma ɔkurgba ɔkaptin ɔ yema kisis Pɔl-əŋ-e , ɔ bɛnt ŋa tə kəyɔ ȧtȧ aŋ nanɛ , kɔ yamari kəpa ŋaŋ aŋa gbəli ŋandəŋ aŋ mɔtha fithanɛ ro baŋ kȧmȧ aŋ mɔtha bek ro gbaŋ ;
44027044	ɔwa aŋa tia-e , alɔm ka ɛbeŋ rokɔm , alɔm ka ɛyɛt ya ȧŋbil . Ɔwa ya pə re yi kəpa ŋa bɛ aŋ kisi ro gbaŋ .
44028001	Ɔwa ma sə po kisi-e , ka sə tȧrȧ tɛn kəpa ȧŋes ŋa aŋyel ŋə yi Mɛlita .
44028002	Ka aŋfəm ŋa aŋyel aŋ yɔ su ɔfinɔ ɔbana , kotȧy-e aŋ lȧpȧ su nȧnt , kaŋ malanɛ su bɛ salata ȧkɔm yi ɔtȧnk .
44028003	Kɛrɛ mȧ Pɔlȧŋ ɔ po thoŋkla alik ŋa ɛthɔk-e , ɔ bot yi ka ȧnȧnt-e , ka agbɔrɔ , ma ɔ təlnɛ ɔfei-e , ɔ wur , ɔ gbapsa ka kȧta kɔŋ .
44028004	Ɔwa ma aŋfəm aŋ nənk ɔka ɔ gbapsa ka kȧta kɔŋ-e , aŋ pa , Kəli ɔlaŋgba ɔwe , wuni difəth afəm wɔŋ , hali ma ɔ kisi ro baŋ-e , kɛrɛ məlompi mə selɔ hɛ kɔ kȧmȧ ɔ ŋesəm .
44028005	Kɛrɛ kɔnɔ ɔ fitha ɔka ro nȧnt , ɔwa ɔ təlnɛ hɛ ɔbaŋ .
44028006	Ɔwa ŋaŋ , aŋ nanɛ kəpa ɔ tə boya , thalɔm ɔ fumpɔ ɔ fi lɛmp . Kɛrɛ maŋ kəlɛnɛ ti ɔwoni-e , ɔwa aŋ nənk hɛ koko rə yi kɔ-e , aŋ siŋkar ɛnanɛ yaŋ , aŋ pa , Ukuru wɔŋ .
44028007	Ɔwa ka ȧkələŋ kələŋ kati , tȧkay ta wuni bana tə yi ri . Kɔnɔ ba ȧŋes ŋa Publiɔs , ɔwe malanɛ su , ɔwa ɔ wop su ɔfinɔ tə mərey məsas .
44028008	Ka pə yɔnɛ , ɔkas ka Publiɔs ɔ tu mədɛr məgbipanɛ yi kəgberende . Ka Pɔlȧŋ ɔ wɔŋ ro ŋɔŋ , ɔ ramnɛ , kɔ reŋ kɔ mȧta mɔŋ , kɔ yenkəs kɔ .
44028009	Ma ȧte tə po yɔnɛ-e , aŋlɔm ka aŋyel aŋa ba tətu aŋ der sɔ kɔ yenkəs ŋa .
44028010	Aŋe sɔ aŋ yikis su kəyikis kəbana . Ma sə pay tə kəwur ri-e , aŋ bȧksȧ su yɛt bɛ ɛyɛ sə yema ro bil .
44028011	Kədarəŋ ka yof ɛsas-e , sə wur ri rə abil ŋa Alɛksandria aŋa po təmȧ ka aŋyel ka ȧŋlɔkɔ ŋa ɔtaŋk , ɔwa aŋ ba aŋlomar Tabari təruni .
44028012	Ma sə bek ro Sirakus-e , sə ba ri mərey məsas .
44028013	Kəwur ri sə kȧpli , ka sə bek ro Rekiyɔm . Ma ȧrey ŋin aŋ thas-e , afef ŋa aŋdiyɔ aŋ sɔŋ , ɔwa ka ȧŋrey aŋa bekȧ marəŋ-e , sə bek ro Putioli ,
44028014	ro sə bəp aŋwɔnt aŋa nɛmthɛnɛ su kȧmȧ sə yi yi ŋaŋ ta mərey tȧmthədɛrəŋ . Ɔwa ya sə der ro Rom .
44028015	Ɔwa ma aŋwɔnt ri aŋ təl ta ȧtȧ su-e , aŋ der gbans su haŋ aŋ bek ka ɔdɛr ɔthila wa ro Apiyɔs yi ɛseth ɛyiya ɛsas , aŋa pə yi ma Pɔl ɔ nənk ŋa-e , ɔ muti Kuru mɔmɔ kɔ bȧk kəbuth .
44028016	Ɔwa ma sə bek ro Rom-e , a ter Pɔlȧŋ kȧmȧ ɔ yirȧ thɔkɔŋ , ɔwa utim ukin ɔ bumər kɔ .
44028017	Ka pə re yi kədarəŋ ka mərey məsas-e , Pɔlȧŋ ɔ tela aŋkərbomp kətɔŋ ka aŋYuda dɛr rɔkin . Maŋ po thoŋklanɛ dɛr rɔkin-e , ɔ pa ro ŋaŋ , Aŋwɔnt a mi , minɛŋ hali ma i te yɔ tȧy o tȧy tələs ka aŋfəm thalɔm matanɛ ma aŋkas a su-e , a lȧnki mi ukɛndɛbira kəwur ro Yerusalɛm ka mȧta ma aŋRom .
44028018	Maŋ po mi gbɛŋgbɛŋ-e , aŋ tə ter mi naŋ kotȧy-e aŋ fir hɛ tȧy o tȧy ȧtȧ yi təbeki tə kədif mi .
44028019	Kɛrɛ ma aŋYuda aŋ fɔf ti ɔləs-e , i bot ti rə ȧmerȧ tə kəlaŋkli ȧŋpa a mi ka Sisar . Pə yi hɛ kəpa i ba tȧy tə kəgbanthir ȧŋbona a mi .
44028020	Tiyȧŋ ta ȧtȧy ȧte i som kətela nu kȧmȧ sə nəŋkanɛ , ȧtesoma-e salata kagbak ȧmerȧ ka Isrɛl a kotər mi akɔrɛntha ake .
44028021	kaŋ pa ro ŋɔŋ , Sə sɔthɔ hɛ ɛreka kəwur ro Yudia ta ȧtȧ mu , ɔwa aŋwɔnt sɔ aŋ der hɛ tə kəkara akanɛ thalɔm tȧy o tȧy tələs ta ȧtȧ mu .
44028022	Kɛrɛ sə yema təlȧ ȧte mə nanɛ-e , kotȧy-e sə tȧrȧ kəpa a fɔf ɔləs ta kagbanth ake dɛr o dɛr .
44028023	Ɔwa maŋ po botȧ kɔ arey-e , agbȧthi aŋ der ro ŋɔŋ kaŋ yiya ŋɔŋ . Kɔ yɛrkia ŋa ȧŋpa , ma ɔ seri ta rȧbȧy ra Kuru , kɔ thɔnthɔ ŋa ta Yisɔs ka ȧŋthɔ ŋa Mosis yi ka mȧgbal ma Aŋnȧbi , kətəp ka bəth haŋ rəfɔy .
44028024	Ɔwa aŋlɔm aŋ lanɛ mȧtȧy ama ɔ fɔf , alɔm aŋ lanɛ hɛ .
44028025	Ɔwa maŋ te ba rim rin-e , aŋ sakanɛ kədarəŋ ka ma Pɔlȧŋ ɔ fɔf rim rin , ɔ pa , Təlompi tȧŋ ȧtȧ ɔYina məsəm ɔ pa ka kȧsəŋ ka Isaya ɔnȧbi ka aŋkas a nu ,
44028026	ɔ pa , Kɔnɛ ka aŋfəm aŋe , kanɛ ŋa kəpa , Rə kətəl nə tə təl , kɛrɛ pə gbəli hɛ sɔk nu . Dɛ yi rə kənəŋk nə tə nənk kɛrɛ nə gbɛnthas hɛ .
44028027	kotȧy-e ɛmerȧ ya aŋfəm aŋe ɛ po bȧk mədɛr , Ɛləns yaŋ ɛ taŋa , Ɔwa aŋ po mɔp ɛfɔr yaŋ , Ta thani aŋ nənk yi ɛfɔr yaŋ , Aŋ kȧl təl yi ɛləns yaŋ , Ɔwa aŋ sɔthnɛ ka ɛmerȧ yaŋ Kama aŋ kȧl lafthɛ , Ɔwa kȧmȧ i ramər ŋa ,
44028028	Tiyȧŋ tȧrȧ nu kəpa a somra kakisis ka Kuru ake ka tȧbona təlɔm ; ɔwa ŋaŋ aŋ tə təl sɔ .
44028029	Ma ɔ po fɔf ȧsim ȧte-e aŋYuda aŋ kɔnɛ , ɔwa aŋ ba ȧthonka abana kətɔŋ ka ŋaŋ .
44028030	Ɔwa Pɔlȧŋ ɔ yirȧ təren tərəŋ təlolok ka aŋ yiya ŋɔŋ ayep ta ȧrȧm , ɔ malanɛ aŋfəm bɛ aŋa wɔŋ ro ŋɔŋ ,
44028031	ɔ taməs rȧbȧy ra Kuru , ɔ thəksa mȧtȧy ta ɔMarki Yisɔs Krayst rə kəmintha , ɔwa wuni o wuni ɔ bɛnt hɛ kɔ .
45001001	Pɔl ȧbɔy ŋa Yisɔs Krayst ɔwe a muti tə kəyi usom , ɔwe a gbaski asabu ŋa mafinɔ ma Kuru ,
45001002	ama ɔ lahiri thəpaŋ ka tasəŋ ta Aŋnȧbi ŋɔŋ ka mȧgbal məsəm ,
45001003	salata ɔWan kɔŋ Yisɔs Krayst ɔMarki kȧsu , ɔwe yi ka rȧkomra ra Debid ka rawuni kəpet ,
45001004	kɛrɛ ka ɔYina ka məsəm-e , kȧyokanɛ kɔŋ ka rȧfi kə tɔri kəpa ɔ yi ɔWan ka Kuru tɛntɛnɛ rə afɔsɔ .
45001005	Ka ɔwe sə po sɔthɔ aboŋa yi mapanth ma ɔsom tə kəyɔ afəm ŋa tȧbona bɛ aŋ sanɛ rə kəlanɛ salata ȧŋes ŋɔŋ .
45001006	Ɔwa kətɔŋ ka ŋaŋ-e , naŋ sɔ nə yi antela ŋa Yisɔs Krayst .
45001007	I gbalər ȧŋbɔthər ŋa Kuru bɛ ro Rom aŋa a muti tə kəyi asəm . Aboŋa yi məthɔfəl ɛ yi ro rɔnu kəwur ka Kuru ɔKas kȧsu yi ɔMarki Yisɔs Krayst .
45001008	Ka ɔtɔtɔkɔ bɛ i muti ɔKuru kȧmi mɔmɔ ka kȧta ka Yisɔs Krayst ta ȧtȧ nu bɛ pəkasifɛ a lɔməs ta kȧlanɛ ka nu ka ȧdȧru bɛ .
45001009	Ȧtesoma-e Kurɔŋ ɔwe i bȧtho yi ȧmerȧ atəteŋ ka mapa məfinɔ ma ɔWan kɔŋ-e , kɔnɔ yi aŋseri a mi kəpa i bontəs nu alɔkɔ o lɔkɔ ka taramnɛ ta mi .
45001010	I yif , bepi pə gbəli bɛŋȧnɛ-e , i ti der ro rɔnu ka mȧselɔ ma Kuru .
45001011	kotȧy-e i fela tə kənəŋk nu , kȧmȧ i gbəli yer nu aboya alɔm ŋa ɔYina , kȧmȧ nə sɔthɔ kəbaksər .
45001012	Pə yi kȧmȧ minɛ yi naŋ sə sɔthɔ kəbɛfəth ukin dɛ yi ulɔm , ka kȧlanɛ kȧsu .
45001013	Aŋwɔnt a mi i yema kȧmȧ nə tȧrȧ kəpa i ba ti rə ȧmerȧ alɔkɔ ȧgbȧthi tə kəder ro rɔnu , ( kɛrɛ tȧy tə bɛnt mi haŋ thonɔŋ ) kȧmȧ i gbəli ba məkomi kətɔŋ ka nu sɔ , mɔ mȧ i ba ka tȧbona təlɔm .
45001014	I ba agbɛthɛŋ salata aŋKrik yi aŋBarbarian , salata antara yi ante tȧrȧ ;
45001015	tiyȧŋ amɔlɔ ma i gbəli-e , i yema tɔri mapa məfinɔ ma Kuru ka naŋ ro Rom sɔ .
45001016	kotȧy-e i lap hɛ salata mapa məfinɔ ma Krayst , ȧtesoma-e mə yi aŋfɔsɔ ŋa Kuru tə kəkisis wuni o wuni ɔwe mə lanɛ ; ka ɔtɔtɔkɔ ka aŋYuda , yi ka aŋKrik sɔ .
45001017	kotȧy-e di kati mȧlompi ma Kuru Məsaba mə ŋaybɛ kəwur rə alanɛ kəkɔ ka alanɛ ; mɔ mə a gbal kəpa ye , Aŋlompi aŋ tə yi kətaŋ rə alanɛ .
45001018	kotȧy-e rabaŋ ra Kuru rə tɔrinɛ kəwur ka ȧriyana kəŋamnɛ mələs yi məkənə ma afəm a kəpet aŋa mə dim tȧteŋ kətɔŋ ka mȧyɔs maŋ mələs ,
45001019	ma pə yi-e , ȧtȧ aŋ gbəli tȧrȧ ta salata Kuru Məsaba tə yi təgbəraŋ kətɔŋ ka ŋaŋ , kotȧy-e Kuru kɔn kɔnɔnɛ ɔ po tɔri ŋa ti .
45001020	kotȧy-e kȧbi ka ɔtəpɛ wa ȧdȧru mayi mɔŋ ama a te nəŋka rəfɔr ama yi mɔ aŋfɔsɔ ŋɔŋ athəbana dɛ yi rawuni ra kuru rɔŋ-e , a tɔri ma gbafəth salata mapanth ma mȧta mɔŋ . Tiyȧŋ aŋ ba hɛ sɔ ra maŋ aŋ kat kɛrɛ .
45001021	Pəkasifɛ hali maŋ po tȧrȧ Kuru-e , aŋ yikis hɛ kɔ mɔ Kurɔŋ , aŋ mɔmɔ hɛ kɔ , kɛrɛ aŋ səkɛ ayay ka ɛnanɛ yaŋ , ɔwa ɛmerȧ yaŋ ɛpəŋk ɛ po biyȧ .
45001022	Mɔ mə aŋ gbək ɛyonka kəpa ŋa atempi-e , aŋ səkɛ apənk ,
45001023	kaŋ siŋkar aŋyiki ŋa Kuru ɔwe ba hɛ kəfi rə mȧbȧlȧnɛ ma wuni kəpet ɔwe ba tə kəfi , thalɔm rə ɛbȧmp , thalɔm ɛsɛm , thalɔm ɛyɛt ɛwɔrka .
45001024	Tiyȧŋ Kuru ɔ lȧnki ŋa ka mȧnɔkɔ maŋ kȧmȧ aŋ lasər ɛfela ya ɛmerȧ yaŋ haŋ aŋ lapəs madɛr ma ŋaŋ gbeŋ kətɔŋ ka ŋaŋ .
45001025	kotȧy-e aŋ siŋkar tȧteŋ ta Kuru rə rəyem , kaŋ thɔkəs , aŋ bȧtho araka rəbɛmpa pəthas Kɔn ɔwe bɛmpa ri , ɔwe yi uruba thȧnkȧŋ thəbana , Amina .
45001026	Tȧsom Kuru ɔ sɔnd ŋa ka ɛfela ya məlap . Hali aŋbɛra aŋ siŋkar matanɛ mə ŋaŋ ,
45001027	ka aŋruni sɔ aŋ tey kətaŋ aŋbɛra ka məlompi , kaŋ felanɛ ukin ka ulɔm . Runi yi runi aŋ yɔ kərəp ukin rə ulɔm , ɔwa aŋ sɔthɔ ȧŋrȧm aŋa yi abeki ta mȧyɔs maŋ ka madɛr maŋ gbeŋ .
45001028	Ɔwa maŋ pɛnsa tə kənanɛ Kuru ka ɛmerȧ yaŋ-e , ɔ sɔnd ŋa ka ɛmerȧ ɛthayoŋ kȧmȧ aŋ yɔ ȧtȧy ȧtȧ te thesa .
45001029	Ŋaŋ-e aŋ po la yi mələs tətəp tətəp , mȧkənȧ-o , kȧtut-o , ȧmerȧ aləs-o , amilɛ-o , kȧdif kəsias-o , kȧgbal dɛ yi kȧtɔns tȧy .
45001030	Ɔwa aŋ yi afəm akɔtha ɛfɔf , agbɛŋa Kuru , abonɛ tȧy , akabanɛ , agbək ɛyonka , atəpi mȧtȧy mələs , ȧthȧnthonɛ ka aŋa kom ŋa ,
45001031	apənk , abɔth hɛ lanɛ , aba məgbɛŋȧ dɛ yi abȧki rəfɔr .
45001032	Hali maŋ tȧrȧ ȧŋsiraŋ ŋa Kuru-e , kəpa ŋaŋ aŋa mə yɔ mȧtȧy məwunɔŋ abeki kȧmȧ aŋ fi-e , ŋaŋ , aŋ yɔ hɛ ma gbo gbɛt , kɛrɛ aŋ bȧsər kori kori ŋaŋ aŋa mə yɔ ma sɔ .
45002001	Tiyȧŋ munɔ , O wuni kəpet , mə ba hɛ sɔ roŋ bepi mə thonkas wuni lɔm , kotȧy-e ma mə sɔŋ ulɔm mətheri-e , mə sɔnɛ mətheri , pəkasifɛ mə yɔ mɔlɔ min yi ɔlɔm .
45002002	Ɔwa sə tȧrȧ kathoŋkas ka Kuru kə thor ɔlompi rokɔm ka ŋaŋ aŋa mə yɔ mȧtȧy məwunɔŋ .
45002003	Munɔ ɔwe mə sɔŋ ŋa mətheri aŋa mə yɔ mȧtȧy məwunɔŋ , ma munɔ gbeŋ mə yɔ ma sɔ-e , mə nanɛ kəpa mə tə fisə ka kathoŋkas ka Kuru-i ?
45002004	Thalɔm mə sai rayola ra mathɔth mɔŋ yi ȧŋney dɛ yi kamuyu kɔŋ kəlele-i ? Mə tɛ hɛ kəpa mathɔth ma Kuru mȧ mə yɔ mu mə thupi-i ?
45002005	Kɛrɛ kətaŋ ka kabak ka mu rəfɔr yi kate thupi ka mu-e , mə bȧr gbo rəbaŋ ka ȧŋrey ŋa rəbaŋ , ma kathoŋkas kəlompi ka Kuru kə tɔrinɛ ;
45002006	ɔwe mə ba kəram wuni o wuni mɔ mȧyɔs mɔŋ mə yi .
45002007	Ka ŋaŋ aŋa bȧsər tə kəyɔ təfinɔ rə kəmuyu kȧmȧ aŋ thɛns ayiki yi alambe , yi mȧtȧy ama te ba kəpoŋ thȧnkȧŋ , ɔ tə sɔŋ aŋesəm thəbana ,
45002008	kɛrɛ ka ŋaŋ aŋa ba kəgbal-e , aŋa te sanɛ ka tateŋ-e , aŋa mə wop gbo mȧkənȧ-e , asɔmpanɛ yi rəbaŋ ,
45002009	məsibo yi məkɛthanɛ ɛ tə der ka wuni o wuni ɔwe mə yɔ ɔləs , ka ɔtɔtɔkɔ ka ɔYuda , yi ka ɔKrik sɔ ,
45002010	kɛrɛ ayiki , alambe yi məthɔfəl ka wuni o wuni ɔwe mə yɔ ɔlompi , ka ɔtɔtɔkɔ ka ɔYuda , yi ka ɔKrik sɔ .
45002011	kotȧy-e Kuru ɔ ba hɛ agbȧy .
45002012	Tiyȧŋ ŋa bɛ aŋa po yɔ ahakɛ kəte ba anthɔ-e , ŋa ba sɔ kədinɛ kəte ba ȧŋthɔ ; ɔwa ŋa bɛ aŋa mə yɔ ahakɛ maŋ yi ratha ka anthɔ-e , a tə thonkas ŋa kətaŋ ka ȧŋthɔ .
45002013	Ȧtesoma-e pə yi hɛ ŋaŋ aŋa mə təl ȧŋthɔ ŋa mə yi alompi rodi ka Kuru , kɛrɛ ŋaŋ aŋa mə wop ŋi , ŋa ba kəsɔthɔ məmari .
45002014	Ɔwa tȧbona təlɔm aŋa te ba ȧŋthɔ aŋ yɔ ȧtȧ ȧŋthɔ aŋ yamari kətaŋ ka kȧtemp ka mayi maŋ , ka aŋ səkɛ asiraŋ ka ɛyɛthɛ yaŋ hali maŋ te ba ȧŋthɔ gbeŋ .
45002015	Aŋ tɔri kəpa a po gbal ɛyamari ya ȧŋthɔ ka ɛmerȧ yaŋ , ka ɛsɔŋ yaŋ ɛ seri ta ti , ɔwa ɛnanɛ yaŋ ɛgbaskɛ gbaskɛ ɛ sɔŋ ŋa mətheri thalɔm məmari ,
45002016	ka ȧŋrey aŋa Kuru mɔ thonkas ɛmurare ya afəm ka kȧta ka Yisɔs Krayst , mɔ mə mapa məfinɔ ma Kuru mə pa , ama minɛ i po tɔri nu .
45002017	Ɔwa mə ba ȧŋes ŋa uYuda , mə sɛlinɛ ka ȧŋthɔ , mə kolonɛ ka Kuru ,
45002018	mə tȧrȧ mȧselɔ mɔŋ , mə gbəli gbɛlɛŋ ȧtȧ tha yi təfinɔ thɔŋ bɛ , ma a po thəksa mu ka ȧŋthɔ .
45002019	Mə lanɛ kəpa mun munɔnɛ mə yi ukɔtha ka aŋfith , amotha ka ŋaŋ aŋa yi ka ȧŋsum ,
45002020	uthəksa ka ante tȧrȧ , ukarmɔkɔ ka aŋfɛth , pəkasifɛ ka ȧŋthɔ mə ba amɔl ŋa kȧtȧrȧ ka tȧteŋ .
45002021	Tiyȧŋ munɔ , bepi mə thəksa alɔm-e , mə thəksanɛ hɛ-i ? Bepi mə kəwandi kəpa wuni ɔ ba hɛ kəkeya-e , munɔ mə keya hɛ-i ?
45002022	Munɔ mə pa wuni ɔ yi hɛ tə kəyɔ kərəp , munɔ mə yɔ hɛ kərəp-i ? Bepi munɔ mə gbɛŋa ɛyɛt ɛbumərnɛ-e , munɔ mə gbasi hɛ ɛyɛt ya ɛseth ro mə a bȧtho ɛyɛt ɛpath-i ?
45002023	Munɔ ɔwe mə kolonɛ ka ȧŋthɔ , mə tə fəŋfərəs Kuru rə kaləsər ka mu anthɔ-i ?
45002024	kotȧy-e salata nu a fɔf ȧŋes ŋa Kuru ɔləs kətɔŋ ka tȧbona təlɔm , mɔ mȧ a gbal ti ka mȧgbal məsəm .
45002025	Ɔwa kəbirons kə mar tȧy bepi mə wop ȧŋthɔ , kɛrɛ bepi mə yi uləsər anthɔ-e , kabirons ka mu kə səkɛ mu kəte birons .
45002026	Tiyȧŋ bepi ute birons ɔ bɛnɛ ɛyamari ya anthɔ-e , a ba hɛ kəthunthanɛ kate birons kɔŋ mɔ kəbirons-i ?
45002027	Ɔwa kɔn ɔwe yi ute birons ka kakom kɔŋ-e , kɛrɛ ɔ wop ȧŋthɔ , kɔnɔ tha thonkas mu , ɔwe mə ba mȧgbal ma ȧŋthɔ yi kȧbirons , kɛrɛ halisa mə ləsər anthɔ-i ?
45002028	kotȧy-e uYuda tɛntɛnɛ ɔ yi hɛ uYuda ka mȧyɔs mɔŋ gbo gbɛt-e , thalɔm kəbirons tɛntɛnɛ kə yi hɛ gbo salata madɛr ;
45002029	kɛrɛ ɔ yi uYuda tɛntɛnɛ ɔwe yi uYuda rə ȧmerȧ , yi kəbirons tɛntɛnɛ kə yi ka ȧŋmerȧ dɛ yi ka aŋyina , pə yi hɛ gbo ka mȧgbal son . Kakolo ka wuni wunɔ kə yi hɛ ka afəm , kɛrɛ kə wur ka Kuru .
45003001	Ko anaŋfa thɔŋ uYuda ɔ ba-e ? Thalɔm ko kəthɛksɛ kəbirons kə gbəli ba-e ?
45003002	Agbathi gbo rə roŋ o roŋ . Ka ɔtɔtɔkɔ , pəkasifɛ a maŋkər anYuda mȧgbal məsəm ma Kuru .
45003003	To pə yi bepi alɔm aŋ yi hɛ abɔthi lanɛ-e ? Kate lanɛ ka ŋaŋ kə tə gbəli yɔ kabɔthi lanɛ ka Kuru kə thamrɔ-i ?
45003004	Saki ti ; yao , ta Kuru ɔ yi təteŋ hali wuni o wuni ɔ yi uyem , mɔ mə a po gbal kəpa , Kama mə sɔthɔ məmari ka mapa ma mu , Dɛ yi mə ŋap ŋaŋ aŋa mə thonkas mu .
45003005	Kɛrɛ bepi makənə ma su mə yɔ mȧlompi ma Kuru tə kəbar tɔri gbəraŋ-e , to mə sə gbəli pa-e ? Sə gbəli pa Kuru ɔ yi hɛ ulompi ma ɔ thalər wuni-i ? ( I fɔf mɔ wuni kəpet ) .
45003006	Saki ti . Bepi pə yi yaŋ-e , to Kuru mɔ gbəli rɔk ɛpa ya raru-e ?
45003007	Bepi pə yi rayem ra mi rə mə yɔ tȧteŋ ta Kuru tə bȧr sɔthɔ yiki-e , ta kɔyɛŋ mɔ thonkas mi mɔ wuni ka ahakɛ-e ?
45003008	Ɔwa kɔyɛŋ sə te pa , ( mɔ mə alɔm aŋa mə fofiya su kəpa sə pa ye ) , Ta sə yɔ ɔləs kȧmȧ ɔfinɔ ɔ wur-e ? Mȧtheri ma aŋfəm ŋati mə tə yi məlompi .
45003009	To pə yi thɔŋ-a ? Saŋ aYuda sə thasi aŋlɔm-i ? Sako ; ȧtesoma-e sə po tɔri kəpa aŋYuda yi tȧbona təlɔm , ŋa bɛ aŋ yi roratha ka aŋfɔsɔ ŋa ahakɛ .
45003010	Mɔ mȧ a po gbal kəpa , Wuni lompi ɔ yi hɛ hali ukin .
45003011	Wuni tȧrȧ tȧy ɔ yi hɛ , Wuni ɔwe thɛns Kuru ɔ yi hɛ .
45003012	Ŋa bɛ aŋ po sɔkar , ŋa bɛ aŋ po gbɔgbətha , Hali wuni kin ɔ yi hɛ ɔwe mə yɔ ɔfinɔ .
45003013	Ɛbolo yaŋ ɛ yi gbo mɔ təboma təkanthɛ , Ka tȧmer taŋ aŋ fɔf yaŋfa . Mȧkɔn ma ɛlɔfɔth mə yi roratha ka tasəŋ taŋ ;
45003014	Tasəŋ taŋ tə la yi tənal yi sim təroŋkəth .
45003015	Ȧtȧtək taŋ tə yi təfəŋf tə kəloŋ mətir .
45003016	Kȧdinɛ yi amɔnɛ kə yi ka asoŋ taŋ ,
45003017	Ȧroŋ da mȧthɔfəl , aŋ la hɛ tȧrȧ ri .
45003018	Ranes ra Kuru rə yi hɛ rodi ka ɛfɔr yaŋ .
45003019	Ɔwa sə tȧrȧ kəpa mȧtȧy ama ȧŋthɔ aŋ pa , aŋ fɔfȧnɛ ŋaŋ aŋa yi roratha ka ȧŋthɔ , kȧmȧ a kantha kəsəŋ o kəsəŋ , dɛ yi kȧmȧ ȧdȧru bɛ rə ba mətheri rodi ka Kuru .
45003020	Pəkasifɛ salata mȧyɔs ma ȧŋthɔ wuni o wuni ɔ gbəli hɛ sɔthɔ məmari . Ka kakəli kɔŋ ; kotȧy-e ȧŋthɔ aŋ sɔŋ su kȧtȧrȧ ka aŋhakɛ
45003021	Kɛrɛ ka-ake mȧlompi ma Kuru mə tɔrinɛ kəgbaskinɛ kəwur ka ȧŋthɔ , ɔwa ȧŋthɔ yi Aŋnȧbi ŋa seri ta mȧlompi mati .
45003022	Mȧlompi ma Kuru asabu ŋa kȧlanɛ ka Yisɔs Kraystȧŋ mə yi ka ŋa bɛ aŋa mə lanɛ .
45003023	kotȧy-e ɔgbaskɛ ɔ yi hɛ , ȧtesoma-e afəm bɛ aŋ po yɔ ahakɛ , ɔwa aŋ bun aŋyiki ŋa Kuru ,
45003024	kɛrɛ aŋ sɔthɔ məmari məyaŋkaŋ salata ȧŋboŋa ŋɔŋ kətaŋ ka kabani ȧke yi ka Yisɔs Kraystȧŋ .
45003025	kotȧy-e Kuru ɔ təmər kɔ tə kəyi unɛmthɛnɛ salata kȧlanɛ ka mȧtir mɔŋ . Ɔ yɔ ȧte kȧmȧ ɔ tɔri mȧlompi mɔŋ , ȧtesoma-e ka kamuyu kɔŋ ɔ po painɛ ɛhakɛ ɛyɛ aŋ po yɔ ,
45003026	tə kətɔri mȧlompi mɔŋ ka ȧŋlɔkɔ aŋe , tə kəyi , kɔn kɔnɔnɛ ɔ yi ulompi , ɔwa ɔ gbəli sɔŋ məlompi sɔ ka kɔn ɔwe mə lanɛ ka Yisɔs .
45003027	Kəkolonɛ , reke kə yi thɔŋ sɔ-a ? Kə gbəli hɛ yi . Kɔyɛŋ kə te gbəli yi-e ? Ta asabu ŋa mȧyɔs-i ? Sako , pə yi ta ȧŋsabu ŋa kȧlanɛ .
45003028	Tiyȧŋ sə gbək kəpa ye , wuni ɔ sɔthɔ məlompi rə kəlanɛ kəte ba mȧyɔs ma ȧŋthɔ .
45003029	Kuru ɔ yi ɔKuru ka aŋYuda gbo son-i ? Ɔ yi hɛ sɔ ɔKuru ka tȧbona təlɔm-i ? Yao , ɔ yi sɔ ka tȧbona təlɔm .
45003030	Ma sə tȧrȧ ɔKuru kin gbo ɔ yi , kɔnɔ ɔ tə sɔŋ məlompi ka ȧŋbirons salata kȧlanɛ , dɛ yi aŋa te yi abirons sɔ , maŋ tɔri kȧlanɛ kati .
45003031	Saŋ sə yɔ kȧlanɛ ake tə kədim anthɔ-i ? Saki ti ! Sə bȧksər ȧŋthɔ .
45004001	To mə sə pa thɔŋ-a ta Ebraham ɔbemba kȧsu ka rawuni kəpet ka su-e ?
45004002	kotȧy-e bepi ɔ sɔthɔ naŋ məmari salata mȧyɔs mɔŋ-e , ɔ ba naŋ rȧ ɔ gbəli kolonɛ , kɛrɛ rodi ka Kuru thahɔ .
45004003	Ko mȧgbal məsəm mə pa-e ? Ebraham ɔ lanɛ Kuru , ka a lɔm ti ro rɔŋɔŋ mɔlɔ min rə məlompi .
45004004	Ɔwa kɔn ɔwe yɔ məpanth-e , a kəli hɛ ȧŋrȧm ŋɔŋ mɔ aboya , kɛrɛ pə yi mɔ ȧŋrȧm ŋɔŋ gbeŋ .
45004005	Ɔwa kɔn ɔwe te yɔ məpanth , kɛrɛ ɔ lanɛ gbo kɔn ɔwe gbəli sɔŋ məmari ka ŋaŋ aŋa te yi alompi , a lɔm kȧlanɛ kɔŋ mɔ məlompi .
45004006	Debid sɔ ɔ tɔri aŋruba ŋa ɔwuni ɔwe Kuru ɔ lɔma məlompi kəgbaskinɛ kəwur ka mȧyɔs mɔŋ .
45004007	Ɔ pa hɔ , Aruba aŋ yi ka ŋaŋ aŋa a tera makənȧ maŋ , Yi aŋa ba ɛhakɛ ɛgbəpər .
45004008	Wuni ka aruba wɔŋ ɔwe ɔMarki mɔ te lɔma kɔ ɛhakɛ yɔŋ .
45004009	Aŋruba aŋe aŋ yi gbo ka ȧŋbirons son-i , thalɔm ka aŋa te yi abirons sɔ-i ? kotȧy-e sə pa a lɔm kȧlanɛ ka Ebraham tə kəyi naŋ məlompi .
45004010	Asabu areke mə a lɔm ki-e , yeŋka a birons kɔ-e , thalɔm kədarəŋ kati-e ? Ka kȧbirons thahɔ , kɛrɛ ka kate birons .
45004011	kɔ sɔthɔ aŋlomar ŋa kȧbirons tə kətɔri tɛntɛnɛ mȧlompi ka kȧlanɛ ȧke ɔ ba yeŋka a birons kɔ , kȧmȧ ɔ gbəli yi ɔkas ka ŋaŋ bɛ aŋa lanɛ hali ma a te tha birons ŋa , kȧmȧ a gbəli lɔma ŋa məlompi sɔ ,
45004012	dɛ yi kȧmȧ ɔ gbəli yi ɔkas ka ȧŋbirons-e , pə yi hɛ ŋaŋ aŋa a birons ka madɛr gbo gbɛt , kɛrɛ ŋaŋ aŋa taŋanɛ ɔkas kȧsu Ebraham ka kȧlanɛ ȧke ɔ ba yeŋka a birons kɔ .
45004013	kotȧy-e aŋlahiri ŋa Ebraham dɛ yi aŋwuth ŋɔŋ , kəpa aŋ tə səkɛ aŋbȧki ŋa ȧdȧru , aŋ der hɛ kətȧŋȧnɛ ka ȧŋthɔ , kɛrɛ ka mȧlompi ma kȧlanɛ .
45004014	kotȧy-e bepi ŋaŋ aŋa wop ȧŋthɔ aŋ yi aŋbȧki-e , kȧlanɛ kə səkɛ ayay , yi aŋlahiri aŋ thamrɔ ,
45004015	pəkasifɛ ȧŋthɔ aŋ tə kȧrȧ kathalər ka rȧbaŋ , kɛrɛ ro athɔ aŋ te yi , kələsər ȧŋthɔ kǝ yi hɛ ri .
45004016	Tiyȧŋ aŋlahiri aŋ təmȧ ka kȧlanɛ kaŋka aŋ gbəli yi salata aboŋa ; kȧmȧ aŋlahiri aŋ bȧkər ka aŋwuth bɛ , pə yi hɛ gbo ka ŋaŋ aŋa təmȧ ka ȧŋthɔ , kɛrɛ ka ŋaŋ sɔ aŋa yi ka kȧlanɛ ka Ebraham , kotȧy-e kɔnɔ yi ɔkas kȧsu bɛ ,
45004017	( mɔ mȧgbal məsəm mə pa , I po səki mu ɔkas ka tȧbona təgbȧthi ) rodi ka kɔn ɔwe ɔ lanɛ , pə yi mɔ Kuru Məsaba , ɔwe kəlis aŋfi , dɛ yi ɔwe tela ɛyɛt ɛyɛ te tha yi mɔ ɛ yi .
45004018	Ebraham-əŋ ma ɔ te sɔ ba rə ɔ gbak amera-e , halisa ɔ lanɛ rə kəgbak ȧmerȧ , kȧmȧ ɔ səkɛ ɔkas ka təbona təgbȧthi ; mɔ mə ȧsim tə pa , Yaŋ aŋwuth a mu aŋ tə yi .
45004019	Hali ɔ yema bȧk thɔŋ təren kɛmɛ kin-e , kɔ yi gbo mɔ wuni fi ka andɛr-e , kȧlanɛ kɔŋ kə thamrɔ hɛ , hali mɔ ɔ tȧrȧ sɔ kəpa Sara ɔ po thas ȧŋlɔkɔ tə kəkom .
45004020	Ɔ sikɛ hɛ ti tə kəte lanɛ aŋlahiri ŋa Kurɔŋ , ɔ bȧkər gbo ka kəlanɛ , kɔ sɔŋ Kuru yiki .
45004021	Ɔ lanɛ tɛntɛnɛ kəpa ȧtȧ Kuru ɔ po lahiri , ɔ ba afɔsɔ tə kəyɔ .
45004022	Tiyȧŋ a lɔma kɔ ti tə kəyi mɔ məlompi .
45004023	Ɔwa a gbal hɛ ti ta atɔŋ gbo son-e , kəpa a lɔma kɔ ti tə kəyi mɔ məlompi ,
45004024	kɛrɛ ta ȧtȧ su sɔ . Ɔwa Kuru ɔ tə kəli kȧlanɛ kȧsu mɔlɔ min , bepi sə lanɛ kɔn ɔwe yokas Yisɔs Krayst kȧsu ka aŋfi .
45004025	Ɔwe a sɔnd salata ɛhakɛ ɛ su , ɔwa a yokas kɔ kətɔŋ ka aŋfi kȧmȧ sə gbəli sɔthɔ məmari .
45005001	Tiyȧŋ ma sə po sɔthɔ məmari kətȧŋȧnɛ ka kȧlanɛ-e , sə ba məthɔfəl yi Kurɔŋ salata Yisɔs Krayst ɔMarki kȧsu ,
45005002	ka ɔwe sə sɔthɔ roŋ rə kəlanɛ ka ȧŋboŋa ŋa Kuru ro sə təmȧ . Ɔwa ta pə bɔnɛ su salata kagbak ȧmerȧ ka aŋyiki ŋa Kuru .
45005003	Ɔwa pə yi hɛ gbo yaŋ , kɛrɛ sə sel məbɔnɛ ka ɛsɔmpanɛ ɛ su sɔ , ma sə tȧrȧ kəpa kȧsɔmpanɛ kə tə kom kȧmuyu ;
45005004	ɔwa kȧmuyu kə tə kom kȧtara , yi kȧtara kə tə kom kȧgbak ȧmerȧ .
45005005	Ɔwa kȧgbak ȧmerȧ kə tɔns hɛ su pəkasifɛ mabɔthər ma Kuru mə lasər tabuth ta su kətȧŋȧnɛ ka ɔYina məsəm ɔwe ɔ sɔŋ su .
45005006	kotȧy-e ma sə te tha ba afɔsɔ-e , ka ȧŋlɔkɔ abeki Krayst ɔ fi ta salata aŋa te bɔthər Kuru .
45005007	Ȧtesoma-e pə tə yi naŋ ɔbaki mədɛr ta wuni tə kəfi salata wuni lompi ; kɛrɛ sɔthlɔm wuni lɔm ɔ tə mintha hali tə kəfi ta wuni finɔ .
45005008	Kɛrɛ Kuru ɔ tɔri mabɔthər mɔŋ ro rɔsu , pəkasifɛ ma sə yi ras afəm ŋa ahakɛ-e , Krayst ɔ fi ta ȧtȧ su .
45005009	Tiyȧŋ ma a sɔŋ su məmari ka-ake salata mȧtir mɔŋ-e , pə tha gbethi a tə kisis su kəwur ka rabaŋ ra Kuru salata aŋesəm ŋɔŋ .
45005010	kotȧy-e bepi ma sə yi ras saŋ atheranɛ-e , a yɔ su sə kȧl manɛ yi Kurɔŋ kətȧŋȧnɛ ka rafi ra ɔWan kɔŋ-e , pə tha gbethi ma sə po thɔŋ kȧl manɛ-e , a tə kisis su salata aŋesəm ŋɔŋ .
45005011	Ɔwa pə thalnɛ hɛ ri gbo-e , kɛrɛ sə sel məbɔnɛ sɔ ka Kuru asabu ŋa ɔMarki kȧsu Yisɔs Kraystȧŋ , ma sə po sɔthɔ kakal manɛ kȧsu kətȧŋȧnɛ do rɔŋɔŋ .
45005012	Tiyȧŋ ma ahakɛ aŋ wɔŋ ka ȧdȧru asabu ŋa wuni kin dɛ yi rəfi sɔ-e , asabu ŋa ahakɛ-e ; yaŋ rəfi rə rensa wuni o wuni kotȧy-e afəm bɛ aŋ po yɔ ahakɛ .
45005013	Ahakɛ aŋ yi ka ȧdȧru yeŋka a sɔŋ ȧŋthɔ , kɛrɛ a gbəli hɛ lɔma wuni ahakɛ ma ȧŋthɔ aŋ te tha yi .
45005014	Ɔwa kətəp ka Adȧm haŋ ka Mosis rəfi rə gbəka , hali rokɔm ka ŋaŋ aŋa te yɔ ahakɛ ŋa Adȧm . Ɔwa ɔ yi anthunthərȧ ŋa kɔn ɔwe ba kəder .
45005015	Kɛrɛ ɔgbaskɛ ɔ yi kətɔŋ ka aŋhakɛ ŋa Adȧm yi ȧŋboya ŋa Kuru , kotȧy-e bepi , asabu ŋa aŋhakɛ ŋa wuni kin-e , afəm bɛ aŋ ba tə kəfi-e , pə tha gbethi ȧŋboŋa ŋa Kuru yi ȧŋboya ŋa ȧŋboŋa aŋa mə der salata ɔwuni kin , Yisɔs Kraystȧŋ , aŋ tə thɛrmɛ ka afəm bɛ .
45005016	Ka ɔgbaskɛ ɔ yi sɔ kətɔŋ ka ȧnɔnth ŋa aŋhakɛ ŋa ɔwuni kin kati yi ȧŋboya . Kotȧy-e anthoŋkas aŋa tȧŋ aŋhakɛ ŋa wuni kin aŋ kȧrȧ mətheri , kɛrɛ ȧŋboya ŋa ȧŋboŋa ŋa Kuru aŋa tȧŋ ɛhakɛ ɛgbȧthi aŋ kȧrȧ məmari .
45005017	Pəkasifɛ bepi-e , salata aŋhakɛ ŋa wuni kin rəfi rə gbəka asabu ŋa ɔkin-e , pə tha gbethi ŋaŋ aŋa sɔthɔ ȧŋboŋa ȧbana ŋa Kuru dɛ yi ȧŋboya ŋa malompi aŋ tə gbəka ka aŋesəm , asabu ŋa ɔkin Yisɔs Kraystȧŋ .
45005018	Di kati , ma aŋhakɛ ŋa ukin aŋ kȧrȧ mətheri ka afəm bɛ ; yaŋ sɔ mȧlompi ma ukin mə kȧrȧ məmari dɛ yi aŋesəm ka afəm bɛ .
45005019	kotȧy-e ka asabu ŋa kate sanɛ ka wuni kin agbȧthi aŋ po səkɛ afəm ŋa ahakɛ-e , yaŋ sɔ asabu ŋa kasanɛ ka wuni kin agbȧthi aŋ səkɛ alompi .
45005020	A wɔŋ ȧŋthɔ kȧmȧ ahakɛ aŋ bȧrnɛ . Kɛrɛ ro ahakɛ aŋ bȧrnɛ , aboŋa aŋ bȧr gbo bȧrnɛ ;
45005021	kȧmȧ mɔ ahakɛ aŋ gbəka salata rəfi , yaŋ sɔ aboŋa aŋ gbəka salata mȧlompi kəkɔ ka aŋesəm thəbana asabu ŋa Yisɔs Krayst ɔMarki kȧsu .
45006001	To mə sə pa thɔŋ-a ? Sə bȧsər nu kəyɔ ɛhakɛ kȧmȧ aboŋa aŋ la-i ?
45006002	Saki ti ; saŋ aŋa po fi ta ahakɛ-e , to mə sə gbəli tiyȧ ri sɔ-e ?
45006003	Nə tȧrȧ hɛ ti kəpa saŋ aŋa a po baftays ka Yisɔs Kraystȧŋ , a baftays su kəwɔŋ ka rafi rɔŋ-i ?
45006004	Tiyȧŋ ka ȧŋbaftisəm ȧsu a maŋk su yi kɔn ka rəfi , soma mɔ mə a yɔ Krayst ɔ kȧl yokanɛ kətɔŋ ka aŋfi-e , ka aŋfɔsɔ ŋa ɔKas-e , yaŋ sɔ saŋ sə yi tə kəkɔth ka aroŋ da aŋesəm afu .
45006005	kotȧy-e bepi pə yi sə pantnɛ rɔkin yi rafi rɔŋ-e , sə tə pantnɛ tɛntɛnɛ rɔkin yi kȧyokanɛ kɔŋ ka rəfi .
45006006	Sə tȧrȧ kəpa ɔwuni kur kȧsu a po tȧŋ kɔ ka akənt kəpəŋkinɛ yi kɔn kȧmȧ mayi ma su ma ahakɛ mə gbəli dinɛ , ɔwa kȧmȧ sə te sɔ yi atar ŋa ahakɛ .
45006007	Ɔwa ɔwe po fi-e ɔ po yi kəyankaŋ kəwur ka ȧŋhakɛ .
45006008	Kɛrɛ bepi pə yi thɔŋ sə po fi yi Kraystȧŋ , sə lanɛ kəpa sə tə kȧl yi sɔ yi kɔn .
45006009	Sə tȧrȧ kəpa ma Krayst ɔ kȧl yokanɛ kətɔŋ ka aŋfi-e , ɔ fi hɛ sɔ thȧnkȧŋ . Rȧfi rə gbəli hɛ sɔ gbəka kɔ .
45006010	kotȧy-e rafi ara ɔ fi-e , rə yi rəfi ta ahakɛ win ta thəbana , kɛrɛ aŋesəm aŋa ɔ ba thɔŋ-e , ɔ ba ŋi ta salata Kuru .
45006011	Yaŋ sɔ naŋ nə yi tə kəlɔmnɛ kəpa ye nə yi nia afi ta ahakɛ , kɛrɛ nə yi akəli ta Kuru salata Yisɔs Krayst ɔMarki kȧsu .
45006012	Tiyȧŋ te selɔ ahakɛ aŋ gbəka ka madɛr ma nu tə kəyɔ mafela mati .
45006013	Te sɔnd malaŋktha ma madɛr ma nu ka ahakɛ mɔ ɛyɛt ɛtima ya mȧkənȧ , kɛrɛ sɔndnɛ ka Kuru mɔ afəm akəli aŋa po wur ka rəfi kəkɔ ka aŋesəm , yi malaŋktha ma madɛr ma nu mɔ ɛyɛt ɛtima ya məlompi salata Kuru .
45006014	kotȧy-e ahakɛ aŋ gbəli hɛ sɔ gbəka nu kȧbi nə yi hɛ sɔ ka anthɔ-e , nə yi roratha ka ȧŋboŋa ŋa Kuru .
45006015	To pə yi thɔŋ-a ? Sə yi nu tə kəyɔ ahakɛ pəkasifɛ sə yi hɛ roratha ka ȧŋthɔ kɛrɛ roratha ka aboŋa-i ? Kuru saki ti .
45006016	Nə tɛ hɛ kəpa ka ɔwe nə sɔndnɛ mɔ atar asanɛ , nə yi ɛbɔy ya ɔkin kati , pə yi ka ahakɛ kəkɔ ka rəfi-e , thalɔm pə yi ka kəsanɛ Kuru kəkɔ ka məlompi-i ?
45006017	Kɛrɛ sə muti Kuru mɔmɔ pəkasifɛ ma nə la yi ɛbɔy ya ahakɛ , nə po wop rə ȧmerȧ kathəksa ȧke a tɔri nu .
45006018	Ma a wurɔ nu ka ratar ra ahakɛ-e , nə səkɛ atar ŋa mȧlompi .
45006019	I fɔf mɔ wuni kəpet salata mȧrȧnt ma madɛr ma nu ; kotȧy-e mɔ mə nə la sɔnd malaŋktha ma nu tə kəyɔ mələs dɛ yi mȧkənə tətəp tətəp bɛ , ɔwa ka-ake nə yi tə kəsɔnd malaŋktha ma nu tə kəyɔ məlompi kəkɔ ka kȧsəməsnɛ .
45006020	kotȧy-e ma nə yi ɛbɔy ya ahakɛ-e , nə paŋ məlompi ;
45006021	kɛrɛ ko tȧy təfinɔ nə po sɔthɔ kəwur ka mȧyɔs mati-e , pə yi mɔ mȧyɔs ama sɔŋ nu məlap ka-ake ma nə nanɛ ma-e ? Ȧtesoma-e ɔthalnɛ wa mȧyɔs mati ɔ yi rəfi .
45006022	Kɛrɛ ka-ake ma nə po wur ka ratar ra ahakɛ-e , ɔwa nə səkɛ antar ŋa Kuru-e , nə ba ȧŋrȧm ŋa kəsəməsnɛ dɛ yi ka ɔthalnɛ wati sɔ-e , aŋesəm thəbana .
45006023	kotȧy-e ȧŋrȧm ŋa ahakɛ aŋ yi rəfi , kɛrɛ ȧŋboya ŋa Kuru aŋ yi aŋesəm thəbana rokor ka Yisɔs Krayst ɔMarki kȧsu .
45007001	Pə sɔk hɛ nu aŋwɔnt a mi , ( kotȧy-e i fɔfȧnɛ afəm aŋa tȧrȧ ȧŋthɔ ) , kəpa ȧŋthɔ aŋ gbəli gbo gbəka wuni ma ɔ yi ras ukəli-i ?
45007002	Tiyȧŋ ka ȧŋthɔ , ɔwuni bom ubala ɔ yi usekərənɛ ka ɔwos kɔŋ fani ma ɔ yi ukəli , kɛrɛ bepi ɔwos kɔŋ ɔ fi-e , a səli kɔ kəwur ka ȧŋthɔ ŋati .
45007003	Tiyȧŋ bepi ɔ balȧ ka wuni lɔm ma ɔwos kɔŋ ɔ yi ras ukəli-e , a tə bont kɔ ubɛra urəpi ; kɛrɛ bepi ɔwos ɔ fi thɔŋ-e , ȧŋthɔ ŋati aŋ ba hɛ sɔ afɔsɔ rokɔm kɔŋ . Hali ɔ kȧl sɔ balȧ rə wuni lɔm-e , ɔ yi hɛ sɔ ubɛra urəpi .
45007004	Ɔwa aŋwɔnt a mi , naŋ sɔ nə po fi salata ȧŋthɔ asabu ŋa ȧŋdɛr ŋa Krayst , kȧmȧ nə gbəli balȧ ka ulɔm , pə yi mɔ ka kɔn ɔwe po yokanɛ ka rəfi , kȧmȧ sə wur məkomi ta Kuru Məsaba-əŋ .
45007005	kotȧy-e ma sə la yi ka mayi ma su məkur-e , mafela ma su mələs ama ȧŋthɔ aŋ thəmi-e , mȧ mə yɔ malaŋktha ma madɛr ma su mə wur məkomi ta rəfi .
45007006	Kɛrɛ ka-ake sə po fisȧ kəwur ka ȧŋthɔ , ma pə yi sə poŋ fi salata aŋa wop su . Tiyȧŋ sə bȧtho rə aŋesəm afu ka ɔYina , pə yi hɛ ka mȧgbal məkur gbo gbɛt .
45007007	To mə sə pa thɔŋ ta ti-a ? Ȧŋthɔ aŋ yi tȧy tələs-i ? Saki ti . Bepi pə yi hɛ naŋ ka anthɔ-e , i gbəli hɛ tȧrȧ naŋ ahakɛ ; kotȧy-e bepi ȧŋthɔ aŋ la hɛ naŋ pa , Te ba amilɛ salata ɛyɛt ya wuni lɔm-e , i gbəli hɛ naŋ tȧrȧ to amilɛ aŋ yi .
45007008	Kɛrɛ ahakɛ-e , maŋ po gbasi afɔsɔ asabu ŋa aŋyamari , aŋ yɔnɛ məfela tətəp bɛ rokor kȧmi ; kotȧy-e bepi ȧŋthɔ aŋ yi hɛ naŋ , ahakɛ aŋ tə po naŋ fi .
45007009	Ka ȧŋlɔkɔ ma i te tha tȧrȧ anthɔ-e i yi ukəli , kɛrɛ ma aŋyamari ŋa ȧŋthɔ aŋ bek-e , ka ahakɛ aŋ thəmɛ , ka minɛŋ i fi tɛnɛ .
45007010	Ka i fir kəpa aŋyamari gbeŋ aŋa yi naŋ tə kəsɔŋ mi aŋesəm , aŋ sɔŋ mi thɔŋ rəfi .
45007011	Ɔwa ahakɛ sɔ-e , maŋ fir ȧŋsabu ŋati ka aŋyamari ŋa anthɔ-e , aŋ tɔns mi , ɔwa di kati rə aŋ dif mi .
45007012	Tiyȧŋ ȧŋthɔ aŋ yi asəm , yi aŋyamari aŋ yi asəm , alompi dɛ yi afinɔ .
45007013	Ɔwa pə gbəli yi ȧtȧ yi təfinɔ tə səkɛ rəfi ta ȧtȧ mi-i ? Saki ti . Kɛrɛ ahakɛ ŋə mə yɔ mi i fi kətaŋ ka ȧtȧ yi təfinɔ , kȧmȧ aŋ tɔrinɛ kəpa pə yi ahakɛ tɛntɛnɛ , kȧmȧ aŋyamari aŋ tɔri ɔləs wa ahakɛ gbafəth .
45007014	kotȧy-e sə tȧrȧ kəpa ȧŋthɔ aŋ yi asəm kɛrɛ minɛ i yi gbo ka mafela ma ȧŋdɛr , i yi utar ka ahakɛ .
45007015	Ȧtesoma-e pə sɔk hɛ mi to pə som mə i yɔ ȧtȧ mə i yɔ , kotȧy-e i yɔ hɛ ȧtȧ i yema , kɛrɛ ȧtȧ i gbɛŋa , tȧ mɛ yɔ .
45007016	Ɔwa bepi i yɔ ȧtȧ i te yema-e , i selɔ kəpa ȧŋthɔ aŋ yi afinɔ ,
45007017	kotȧy-e pə yi hɛ minɛŋ ɔwe mə yɔ ti , kɛrɛ pə yi ahakɛ aŋa yi mi rokor .
45007018	I tȧrȧ kəpa rokor kȧmi , pə yi mɔ-e , ka ȧŋdɛr a mi , tȧy təfinɔ tə yi hɛ ri ; kotȧy-e mȧselɔ mə yi mi tə kəyɔ ɔlompi , kɛrɛ aŋfɔsɔ tə kəyɔ yi aŋ yi hɛ .
45007019	Ȧtesoma-e i yɔ hɛ tafinɔ ȧtȧ i yema ; i yɔ gbo taləs ȧtȧ i te yema .
45007020	Kɛrɛ bepi i yɔ ȧtȧ i te yema-e , pə yi hɛ minɛŋ sɔ ɔwe yɔ ti , pə yi ahakɛ aŋa yi mi rokor .
45007021	Tiyȧŋ i fir athɔ aŋ yi ro rɔmi kəpa ye , ma i yema yɔ ɔlompi ahakɛ aŋ bəpər .
45007022	kotȧy-e ɔ bɔnɛ mi ro ȧmerȧ salata ȧŋthɔ ŋa Kuru .
45007023	Kɛrɛ i nənk athɔ alɔm ka malaŋktha ma ȧŋdɛr a mi aŋa mə timanɛ ȧŋthɔ ŋa ȧŋmerȧ a mi tə kəgbasi mi mɔ ukɛndɛbira ratha ka ȧŋthɔ ŋa ahakɛ aŋa yi ka malaŋktha ma ȧŋdɛr a mi .
45007024	O minɛŋ i yi wuni mɔnɛ ! Kanɛ mə kisis mi ka ȧŋdɛr ŋa rafi aŋe-e ?
45007025	I mɔmɔ Kuru , kakisi kə yi ka Yisɔs Krayst ɔMarki kȧsu . Ɔwa ka ȧŋmerȧ a mi i bȧtho ȧŋthɔ ŋa Kuru ; kɛrɛ ka ȧŋdɛr a mi i tȧŋ ȧŋthɔ ŋa ahakɛ .
45008001	Tiyȧŋ mətheri mə gbəli hɛ sɔ yi ta ȧtȧ ŋaŋ aŋa yi rokor ka Yisɔs Kraystȧŋ , aŋa mə te kɔth ka mafela ma madɛr , kɛrɛ ka ɔYina məsəm .
45008002	Ȧtesoma-e ȧŋthɔ ŋa ɔYina məsəm ka aŋesəm rokor ka Yisɔs Krayst aŋ po səli mi kəwur ka ȧŋthɔ ŋa ahakɛ yi rȧfi .
45008003	kotȧy-e ȧtȧ ȧŋthɔ aŋ te gbəli yɔ , maŋ yi ayay asabu ŋa madɛr-e , Kuru ɔ yɔ ti ma ɔ somra ɔWan kɔŋ ka mȧbȧlȧnɛ ma ȧŋdɛr ŋa wuni ka ahakɛ-e , tə kəyi sathka ta salata ahakɛ , kɔ ŋapas ahakɛ ka madɛr ;
45008004	kȧmȧ mȧlompi ma ȧŋthɔ mə gbəli gbenthis ro rɔsu , aŋa te kɔth ka mafela ma madɛr , kɛrɛ ka ɔYina məsəm .
45008005	kotȧy-e ŋaŋ aŋa taŋanɛ mafela ma madɛr-e , aŋ botər ti rə ȧmerȧ ta salata mȧtȧy ma madɛr , kɛrɛ aŋa taŋanɛ ka ɔYina məsəm-e , aŋ botər ti rə ȧmerȧ salata mȧtȧy ma ɔYina .
45008006	kotȧy-e mayi ma madɛr ma ahakɛ mə kȧrȧ rəfi ; kɛrɛ mayi ma ɔYina məsəm mə yi aŋesəm yi məthɔfəl .
45008007	Pəkasifɛ mayi ma madɛr mə yi məgbɛŋa kəŋamnɛ Kurɔŋ , ȧtesoma-e mə sanɛ hɛ ka ȧŋthɔ ŋa Kuru , ɔwa mə gbəli hɛ yɔ yi hali .
45008008	Tiyȧŋ ŋaŋ aŋa ba mayi ma madɛr aŋ gbəli hɛ thesanɛ Kuru Məsaba .
45008009	Kɛrɛ naŋ , nə yi hɛ ka madɛr-e , nə yi ka ɔYina məsəm , bepi pə yi ɔYina məsəm ka Kuru a yi nu rokor . Ɔwa bepi wuni o wuni ɔ ba hɛ ɔYina ka Kraystȧŋ ɔ yi hɛ ukɔŋ .
45008010	Ɔwa bepi Krayst ɔ yi nu rokor-e , hali madɛr ma nu mə yi məfi salata ahakɛ , kɛrɛ ɛyina ɛ nu ɛ ba aŋesəm salata mȧlompi .
45008011	Bepi ɔYina ka kɔn ɔwe yokas Yisɔs kətɔŋ ka aŋfi ɔ yi rokor ka nu-e , kɔn ɔwe yɔ Yisɔsȧŋ ɔ kȧl yokanɛ ka rəfi ɔ tə sɔŋ aŋesəm ka madɛr ma nu salata ɔYina kɔŋ ɔwe yi rokor ka nu .
45008012	Tiyȧŋ aŋwɔnt a mi , saŋ sə ba hɛ sɔ rəbei salata mafela ma madɛr ma su , tə kətaŋ ma ,
45008013	pəkasifɛ bepi nə yi kətȧŋȧnɛ ka aŋfɔsɔ ŋa mafela ma madɛr-e , nə tə fi . Kɛrɛ bepi nə difəth mȧyɔs ma madɛr rə aŋfɔsɔ ŋa ɔYina-e , nə tə ba aŋesəm .
45008014	Ȧtesoma-e ŋaŋ aŋa ɔYina ka Kuru ɔ kɔtha-e , ŋa yi aŋwuth ŋa Kuru ,
45008015	kotȧy-e nə sɔthɔ hɛ sɔ ɛmerȧ ya rətar tə kəkal nesa ; kɛrɛ nə sɔthɔ ɛmerȧ ya rəwaŋkom , ɔwa di kati sə pa , Aba , Pa .
45008016	ƆYina kɔn kɔnɔnɛ ɔ sɔŋ məseri dɛ yi ɛmerȧ ɛ su , kəpa sə yi aŋwuth ŋa Kuru .
45008017	Ɔwa bepi sə yi awuth-e , sə yi thɔŋ abȧki ŋa akɛŋ , abȧki ŋa Kuru , yi aŋyeranɛ dɛ yi Krayst salata rabȧki , bepi pə yi sə nakasi yi kɔn , kȧmȧ sə sɔthɔ aŋyiki yi kɔn .
45008018	kotȧy-e , i botər ti rə ȧmerȧ kəpa kanakasi ka ȧŋlɔkɔ aŋe kə bek hɛ tə kəthunthanɛ dɛ yi aŋyiki aŋa yi tə kətɔrinɛ do rɔsu .
45008019	kotȧy-e ɛyɛt ɛbɛmpa bɛ ɛ tə kar rə kəbosinɛ kəbaŋ ta kaŋȧybɛ ka aŋwuth ŋa Kuru .
45008020	kotȧy-e ɛyɛt ɛbɛmpa ɛ yi hɛ ras ɛgbenthis , pə yi hɛ ka mȧselɔ mati , kɛrɛ ka mȧselɔ ma kɔn ɔwe səki ti yaŋ .
45008021	Kɛrɛ kəgbak ȧmerȧ kə yi kəpa yi ka ɔləpsɔ ɛyɛt ɛbɛmpa bɛ a tə səli yi kəwur ka ratar ra mayi məthei tə kəsɔthɔ rȧwankom rəgbenthis ra aŋwuth ŋa Kuru .
45008022	Ȧtesoma-e sə tȧrȧ kəpa ɛyɛt ɛbɛmpa bɛ ɛ laŋ rə ɔnakasi ɔbaŋ haŋ ka-ake .
45008023	Ka pə yi hɛ gbo yaŋ-e , kɛrɛ saŋ sɔ gbeŋ aŋa ba mȧkomi mətɔtɔkɔ ma ɔYina-e , hali saŋ sə laŋ rə ȧmerȧ , ma sə kar ȧŋlɔkɔ ma a ba kəsəki su mɔ awuth , pə yi mɔ-e kabani ka mȧdɛr ma su .
45008024	kotȧy-e rə kəgbak ȧmerȧ sə po sɔthɔ kəkisi ; kɛrɛ ȧtȧy ȧtȧ mə sə nəŋka rəfɔr tə yi hɛ tȧy təgbak ȧmerȧ , kotȧy-e kanɛ mə gbak ȧmerȧ ta ȧtȧ ɔ nəŋka rəfɔr-e ?
45008025	Kɛrɛ bepi sə gbak ȧmerȧ ta ȧtȧ sə te tha nəŋka rəfɔr-e , sə tə kar ti rə kəmuyu .
45008026	Yaŋ ɔYina məsəm sɔ ɔ mar su ka mȧrȧnt ma su ; ȧtesoma-e sə tɛ hɛ tə kəramnɛ mɔ mə sə yi naŋ tə kəramnɛ , kɛrɛ ɔYina məsəm-e , kɔn kɔnɔnɛ ɔ nɛmthɛnɛ ta ȧtȧ su yi təlaŋ ȧtȧ a te gbəli pa .
45008027	Ɔwa kɔn ɔwe mə gbɛlɛŋ ɛmerȧ ɔ tȧrȧ ko ȧŋmerȧ ŋa ɔYina məsəm aŋ yi , pəkasifɛ ɔ nɛmthɛnɛ ta salata aŋfəm ŋa Kuru kətȧŋȧnɛ ka mȧselɔ ma Kuru .
45008028	Ka sə tȧrȧ kəpa mȧtȧy bɛ mə tə yɔnɛ finɔ ta salata ŋaŋ aŋa bɔthər Kuru , pə yi mɔ ta ŋaŋ aŋa a muti kətȧŋȧnɛ ka mȧselɔ mɔŋ .
45008029	kotȧy-e ŋaŋ aŋa Kuru ɔ po thith thəpaŋ , ɔ ba mabotəs mati kȧmȧ aŋ taŋanɛ ka mȧbȧlȧnɛ ma ɔWan kɔŋ , kȧmȧ ɔWan kɔŋ ɔ yi ɔbaki kətɔŋ ka awɔnt agbȧthi .
45008030	Ɔwa ŋaŋ aŋa ɔ po thith thəpaŋ , ŋaŋ sɔ ɔ muti ; ɔwa ŋaŋ aŋa ɔ muti-e , ɔ sɔŋ ŋa məmari ; ɔwa ŋaŋ aŋa ɔ sɔŋ məmari-e , ɔ kȧl yikis ŋa .
45008031	To mə sə gbəli pa thɔŋ ta salata mȧtȧy ame-a ? Bepi Kuru ɔ təmȧ ta ȧtȧ su-e , kanɛ mə gbəli təmȧ kəŋamnɛ su-e ?
45008032	Bepi Kuru ɔ pɛnsa hɛ tə kəsɔnd ɔWan kɔŋ ta ȧtȧ su-e , ɔ gbəli hɛ sɔ selɔ tə kəsɔŋ su mȧtȧy bɛ yi kɔn-i ?
45008033	Kanɛ mə gbanthir aŋfəm ŋa Kuru ta tȧy o tay-e ? Pə yi Kuru ɔwe mə sɔŋ məmari .
45008034	Kanɛ yi tə kəsɔŋ ŋa mətheri-e ? Pə yi Krayst Yisɔs ɔwe fi , aŋko , ɔwe kȧl yokanɛ ka rəfi , ɔwe yi thɔŋ ka kȧdiyɔ ka Kuru , ro mɔ nɛmthɛnɛ ta ȧtȧ su .
45008035	Kanɛ sɔ mə gbaski su kəwur ka mabɔthər ma Kraist-e ? Pə yi kəsɔmpanɛ-o , amɔnɛ-o , məkɛthanɛ-o , dor-o , rətiŋ-o , məsibo-o , thalɔm agbathɔ-i ?
45008036	Mɔ mə a gbal kəpa , Salata mu a difəth su pali A nənk su mɔ təlɔmɛ aŋa mə a fai .
45008037	Ɔwa ka mȧtȧy ame bɛ sə ba kətham kəthasər asabu ŋa kɔn ɔwe bɔthər su .
45008038	kotȧy-e i lanɛ kəpa rəfi-o , aŋesəm-o , amaleka-o , agbəka-o , ɛfɔsɔ-o , mȧtȧy ma ka-ake-o , mȧtȧy ma ninaŋ-o ,
45008039	kəsaŋa-o , ɔbɔlɔŋ-o , thalɔm rəka o rəka ɛbɛmpa ɛ gbəli hɛ gbaski su ka mabɔthər ma Kuru ama yi ka Yisɔs Krayst ɔMarki kȧsu .
45009001	I fɔf tȧteŋ rokor ka Krayst , pə yi hɛ rəyem , aŋsɔŋ a mi sɔ aŋ seri ta ti kətȧŋȧnɛ ka ɔYina məsəm
45009002	kəpa i ba ɔnɔsinɛ yi ɔbaŋ ɔbana ka ȧŋmerȧ a mi lɔkɔ o lɔkɔ .
45009003	kotȧy-e i gbəli naŋ fela kȧmȧ min minɛnɛŋ i yi uraŋka kəwur ka Krayst salata aŋwɔnt a mi aŋa yi ka ȧŋbona a mi gbeŋ ;
45009004	aŋa yi aŋIsrɛl ; aŋa ba ȧŋes ŋa aŋwuth ŋa Kuru , yi aŋyiki , yi ɛlemranɛ , yi kasɔŋ ȧŋthɔ , yi kabȧtho ka ȧŋseth ŋa Kuru dɛ yi ɛlahiri .
45009005	Ŋa ba aŋkas , ɔwa ŋa ba sɔ ɔKrayst kətȧŋȧnɛ ka rawuni kəpet , ɔwe yi rokɔm ka bɛ , uruba wɔŋ ka Kuru thəbana . Amina .
45009006	Pə yi hɛ kəpa ȧrim ra Kuru rə po ləsȧ , kotȧy-e ŋa bɛ thahɔ aŋa yi ka Isrɛl , ŋa mə yi aŋIsrɛl tə tɛntɛnɛ .
45009007	Pəkasifɛ pə yi hɛ ŋa bɛ ka rȧkomra ra Ebraham ŋa mə yi aŋwuth ŋɔŋ tə tɛntɛnɛ-e , kɛrɛ aŋlahiri aŋ pa , Ka Aysak a tə bont rȧkomra ra mu .
45009008	Pə yi kəpa aŋwuth aŋa mə a kom ka madɛr ŋa tha mə yi aŋwuth ŋa Kuru-e , kɛrɛ a nənk aŋwuth ŋa aŋlahiri tə kəyi mɔ rȧkomra rətɛntɛnɛ-əŋ .
45009009	kotȧy-e ȧrim ra aŋlahiri ri are , Ka ȧŋlɔkɔ aŋe ka karen kəlɔm i ti der , ɔwa Sara ɔ yi tə kəkom wath runi .
45009010	Ɔwa pə yi hɛ gbo yaŋ-e , kɛrɛ rodarəŋ kati ma Rebɛka sɔ ɔ gbasi kor ka ukin , pə yi mɔ-e , ka ɔkas kȧsu Aysakȧŋ ,
45009011	hali ma a te tha kom aŋwuth ras-e , ɔwa maŋ te tha yɔ ɔfinɔ thalɔm ɔləs , kȧmȧ mȧselɔ ma Kuru asabu ŋa kathithəs kɔŋ mə gbəli təma-e , pə yi hɛ salata mȧyɔs maŋ , kɛrɛ salata katela kɔŋ ;
45009012	a tɔri Rebɛka kəpa , Ɔbaki ɔ ba tə kəbatho ɔfɛth .
45009013	Mɔ mȧgbal məsəm mə pa , I po bɔthər Yekɔb , kɛrɛ i gbɛŋa Isɔ .
45009014	To mə sə pa thɔŋ-a ? Kuru ɔ ba agbȧy-i ? Saki ti .
45009015	kotȧy-e ɔ pa ka Mosis , I ti ba ȧney ka ɔwe mə i ba ȧney , ɔwa i ti boŋa ɔwe mə i ba kəboŋa .
45009016	Tiyȧŋ pə yi hɛ ka mȧselɔ ma wuni kəpet , thalɔm ka mȧyɔs mɔŋ , kɛrɛ pə yi ka ȧŋney ŋa Kuru Məsaba .
45009017	Magbal məsəm mə pa ka Fero , Ta ȧtȧy ȧte gbeŋ tə i po ŋata mu , kȧmȧ i tɔri aŋfɔsɔ a mi rokɔm ka mu dɛ yi kȧmȧ a gbanthɛnɛ ȧŋes a mi ka ȧdȧru bɛ .
45009018	Tiyȧŋ ɔ tə ba ȧney ka ɔwe ɔ yema ba ȧney , ɔwa ɔwe ɔ yema kəgbolŋas-e , ɔ tə gbolŋas kɔ .
45009019	Nənsa nə tə pa ro rɔmi , To som Kuru mɔ thɛkɛ wuni ras-e ? kotȧy-e kanɛ mə gbəli kasi mȧselɔ mɔŋ-e ?
45009020	Gbere , mun wuni kəpet , mun kanɛ ɔwe mə thoŋka yi Kuru-e ? Pə yi rəka rəsal rə gbəli pa ka ɔsal , To som mȧ mə sala mi yaŋ-e ?
45009021	Ɔsal ɔ ba hɛ afɔsɔ ka ɛyɔftha kȧmȧ pə yi rə kəboth kin ɔ gbəli bɛmpa rəka din ara mə yi rəkolo , yi rəka rəlɔm rəyai-i ?
45009022	To pə yi thɔŋ-a , bepi Kuru ma ɔ yema tɔri rabaŋ rɔŋ kȧmȧ a tȧrȧ aŋfɔsɔ ŋɔŋ , ɔ muyu rə kəmuyu kəlele aŋfəm ŋa rabaŋ rɔŋ aŋa a bɛmpa tə kədinɛ ;
45009023	kȧmȧ ɔ tɔri rayola ra aŋyiki ŋɔŋ ka aŋfəm ŋa ȧŋney ŋɔŋ aŋa ɔ bɛmpa thəpaŋ ta ayiki ,
45009024	hali saŋ aŋa ɔ po tela kəwur ka aŋYuda son thahɔ , kɛrɛ ka tȧbona təlɔm sɔ .
45009025	Mɔ ɔ poŋ pa ka mȧgbal ma Hosiya , I ti bont ŋa aŋfəm a mi aŋa te la yi aŋfəm a mi , I ti tela kɔ ɔbɔthər kȧmi ɔwe te la yi ubɔthər .
45009026	Ɔwa ka ɔdɛr ro a la pa ro rɔŋaŋ , Nə yi hɛ aŋfəm a mi , Ri gbeŋ a tə bont ŋa aŋwuth ŋa ɔKuru ukəli .
45009027	Ka Isaya ɔ wurɔ rim lɛɔ salata Isrɛl , ɔ pa , Bepi kagbath ka aŋwuth ŋa Isrɛl kə yi mɔ kasənt ka ro baŋ-e , athȧn gbo ŋa mə kisi ;
45009028	pəkasifɛ ɔMarki ɔ tə lasər ȧrim rɔŋ ka ȧdȧru , ɔ tə pons ri lɛmp rə kəte kar .
45009029	Ɔwa mɔ Isaya ɔ pa thəpaŋ , Bepi ɔMarki ka aYama ɔ tha tiyȧ hɛ ɔthan ka ȧŋbona a su , Sə tə poŋ naŋ səkɛ mɔ Sɔdɔm yi mɔ Kɔmɔra .
45009030	To mə sə pa thɔŋ ta ti-a ? Ta sə pa kəpa tȧbona təlɔm aŋa tə taŋanɛ məlompi aŋ po sɔthɔ ma , pə yi mɔ mȧlompi ama wur ka kȧlanɛ-i ?
45009031	Kɛrɛ aŋIsrɛl aŋa taŋanɛ mȧlompi ama təmȧ ka anthɔ-e , aŋ gbəli hɛ lasər ȧŋthɔ ŋati .
45009032	To pə som-e ? Pəkasifɛ aŋ thɛns hɛ ŋi kətaŋ ka kȧlanɛ , kɛrɛ ka mȧyɔs ma ȧŋthɔ . Kotȧy-e aŋ pənthbəla ka aŋsar apəth ŋati ;
45009033	mɔ mȧgbal məsəm mə pa hɔ , Kəla , i bot ro Sayɔn ȧsar apəth yi agbalaŋ ŋa mȧputhanɛ ; Ɔwa kɔn ɔwe mə lanɛ kɔ-e , ɔ ba hɛ tə kəlap .
45010001	Awɔnt , aŋfela ŋa ȧŋmerȧ a mi yi kanɛmthɛnɛ kȧmi ka Kuru salata aŋIsrɛl kə yi kȧmȧ aŋ tə kisi .
45010002	kotȧy-e i seri ta ȧtȧ ŋaŋ kəpa aŋ ba afela afey fey ta Kuru Məsaba-əŋ , kɛrɛ pə yi hɛ mɔ kətara tȧy .
45010003	kotȧy-e mɔ mə aŋ te tȧrȧ mȧlompi ma Kuru-e , kɛrɛ aŋ thɛns gbo tə kətəmər mȧlompi maŋ gbeŋ-e , aŋ selɔ hɛ tə kəsanɛ ka mȧlompi ma Kuru .
45010004	kotȧy-e Kraystȧŋ kɔnɔ yi ɔthalnɛ wa ȧŋthɔ kȧmȧ mȧlompi mə gbəli yi ta wuni o wuni ɔwe mə lanɛ .
45010005	Ȧtesoma-e Mosis ɔ gbal ta salata mȧlompi ama yi ka ȧŋthɔ ɔ pa , Ɔwuni ɔwe mə yɔ mȧlompi mati-e , di kati sɔ ɔ tə sɔthɔ ŋesǝm .
45010006	Kɛrɛ mȧlompi ama yi rə kəlanɛ mə pa yaŋ , Te pa ka ȧŋmerȧ a mu , Kanɛ mə ŋat ro riana-e ? ( pə yi tə kəthora Kraystȧŋ ) .
45010007	Thalɔm , Kanɛ mə thor ka ɔbɔlɔŋ-e ? ( pə yi mɔ tə kəyɔ Krayst ɔ yokanɛ kətɔŋ ka aŋfi ) .
45010008	Kɛrɛ to mə pa thɔŋ-a ? Ȧrim rə fȧti mu , hali ka kȧsəŋ ka mu yi ka ȧŋmerȧ a mu ; rə yi mɔlɔ ma ȧrim ra kȧlanɛ ara sə taməs .
45010009	kotȧy-e bepi mə gbithanɛ yi kȧsəŋ ka mu kəpa Yisɔs ɔ yi ɔMariki-e , ɔwa mə lanɛ yi ȧŋmerȧ a mu kəpa Kuru ɔ yokas kɔ ka rəfi-e , mə tə kisi .
45010010	Pəkasifɛ ka ȧŋmerȧ wuni mɔ lanɛ , kɔ sɔthɔ məlompi , yi ka kȧsəŋ mɔ gbithanɛ , kɔ sɔthɔ kəkisi .
45010011	kotȧy-e mȧgbal məsəm mə pa , Wuni o wuni ɔwe mə lanɛ kɔ-e , ɔ gbəli hɛ wɔŋ məlap .
45010012	Ȧtesoma-e ɔgbaskɛ ɔ yi hɛ kətɔŋ ka uYuda yi uKrik ; kotȧy-e ɔMarki kati gbeŋ kɔnɔ yi ɔMarki ka bɛ-e , ɔwa ɔ yi uyola ta salata afəm bɛ aŋa mə tela kɔ .
45010013	Pəkasifɛ wuni o wuni ɔwe mə tela ka ȧŋes ŋa ɔMarki ɔ tə kisi .
45010014	Kɛrɛ to mə aŋ gbəli ramnɛ ka ɔwe mə aŋ te tha lanɛ-e ? Ɔwa to mə aŋ gbəli lanɛ ka ɔwe mə aŋ te tha təla-e ? Ɔwa to mə aŋ gbəli təl kəte ba ukawandi-e ?
45010015	Ɔwa to mə aŋ gbəli kawandi thambe a som ŋa-e ? Mɔ mə a po gbal , Kəli ɔfinɔ wa ȧtȧtək ta ŋaŋ aŋa mə kȧrȧ sim ta məbɔnɛ ta mȧtȧy məfinɔ .
45010016	Kɛrɛ afəm bɛ tha ŋa mə su ɛləns ka mapa məfinɔ ma Kuru , kotȧy-e Isaya ɔ pa , ƆMariki kanɛ po lanɛ aŋkanɛ a su-e ?
45010017	Tiyȧŋ kəlanɛ kə wur rə kətəl , yi kətəl rə ȧrim ra Krayst .
45010018	Ɔwa i yif , aŋ tha la hɛ təl ras-i ? Yao , tɛntɛnɛ kotȧy-e , Tafɔf ta aŋsom tə po gbanthɛnɛ ka ȧdȧru bɛ , Yi ȧsim taŋ haŋ ka ɔgbanthir wa ȧdȧru .
45010019	Ɔwa i kȧl yif sɔ , Isrɛl ɔ la hɛ tara-i ? Ka ɔtɔtɔkɔ Mosis ɔ pa , I ti yɔ nu nə tə ba kətut salata ŋaŋ aŋa te la yi abona , Ɔwa yi abona aŋa te la tȧrȧ tȧy i ti bansəs nu .
45010020	Kɛrɛ Aysaya ɔ minthasnɛ tə kəpa ye , Ŋaŋ aŋa te thɛns mi , ŋa fir mi , Ɔwa i po tɔrinɛ do rɔŋaŋ aŋa te yif ta ȧtȧ mi .
45010021	Kɛrɛ salata Isrɛl ɔ pa , Pali i thanthi mȧta ma mi ka afəm aŋa te sanɛ-e , yi aŋa ba apɛnsa .
45011001	Tiyȧŋ i yif thɔŋ , Kuru-e ɔ poŋ fitha aŋfəm ŋɔŋ-i ? Saki ti . Kotȧy-e minɛ sɔ i yi uIsreɛl ka rȧkomra ra Ebraham , ka ȧŋbɔnshɔ ŋa Bɛnyamin .
45011002	Kuru ɔ tha pɛnsa hɛ aŋfəm ŋɔŋ aŋa ɔ po thith thəpaŋ . Nə tɛ hɛ ȧte mȧgbal məsəm mə pa salata Ilayaŋ ma ɔ nɛmthɛnɛ Kuru kəŋamnɛ aŋIsrɛl-i ?
45011003	Ɔ pa , ƆMariki , aŋ po difəth Aŋnȧbi a mu , aŋ po muthi muthi ɛbɛsɛ ɛ mu , ka i tiyȧ , min sɔn , ɔwa aŋ yi ka kȧthɛns aŋesəm a mi sɔ .
45011004	Kɛrɛ to Kuru ɔ gbaki kɔ-e ? Ɔ pa , I po bɛnɛnɛ afəm aruni ɛwul tȧmthədɛrəŋ aŋa te tha sɔ tawu ka Bel .
45011005	Ya pə yi sɔ ka-ake , athȧn kəwur ka ȧŋbona a su aŋ yi , aŋa Kuru ɔ thith kətȧŋȧnɛ ȧŋboŋa ŋɔŋ .
45011006	Kɛrɛ bepi pə yi salata aboŋa-e , pə gbəli hɛ sɔ yi salata məyɔs ; bepi pə yi yaŋ-e , aboŋa aŋ yi hɛ sɔ aboŋa tə tɛntɛnɛ .
45011007	To pə yi thɔŋ-a ? Ɔwa Isrɛl aŋ thamrɔ tə kəsɔthɔ ȧtȧ mə aŋ thɛns , ka anthith aŋ po sɔthɔ ti , kɛrɛ aŋlɔm aŋ gbolŋanɛ .
45011008	Mɔ mə mȧgbal məsəm mə pa , Kuru ɔ po sɔŋ ŋa ɛmerȧ ɛfi , ɛfɔr ɛyɛ te gbəli nənk , dɛ yi ɛləns ɛyɛ te gbəli təl haŋ ka-ake .
45011009	Ka Debid ɔ pa , Ɛmet yaŋ ta ɛ yi ɛsɔkanɛ , ɔwa ta ɛ yi mɔ məgbət , Dɛ yi rəka ara yi dɛr ɔpəth , yi ȧŋrȧm ŋa mȧyɔs maŋ
45011010	Ta ɛfɔr yaŋ ɛ biyȧ kȧmȧ aŋ te nənk , Ɔwa , yɔ kȧmȧ tamuth taŋ tə nuthnɛ lɔkɔ o lɔkɔ .
45011011	Tiyȧŋ i yif , Kȧpəth ka ŋaŋ kə tə yɔ ŋa aŋ dinɛ thaŋkaŋ-i ? Saki ti . Kɛrɛ salata kabunɛ ka ŋaŋ kəkisi kə po bek ka tȧbona təlɔm , tə kəyɔ Isrɛl aŋ ba kətut .
45011012	Ɔwa bepi kabunɛ ka ŋaŋ kə sɔŋ rəyola ka ȧdȧru-e yi kagbənkɛ ka ŋaŋ kə yi kabarnɛ ka tȧbona təlɔm-e , pə tha gbethi kəkalɔ ka ŋaŋ kə tə ba ɔfinɔ ɔthasər .
45011013	kotȧy-e i fɔfȧnɛ nu na tȧbona təlɔm pəkasifɛ minɛŋ i yi usom ka tȧbona təlɔm , ɔwa i kolo matəma ma mi ;
45011014	kȧmȧ pə gbəli yi rə roŋ o roŋ i gboŋkthas aŋfəm a mi yi kətut , ɔwa kȧmȧ pə yi di kati alɔm aŋ tə kisi .
45011015	kotȧy-e bepi kafitha ka ŋaŋ kə yi kakal manɛ ka ȧdȧru-e to kakal malanɛ ka ŋaŋ mə kə yi sɔ-e , thambe aŋesəm kəwur ka rəfi-e ?
45011016	Ɔwa bepi a səməs ȧŋgbȧp ȧtɔtɔkɔ ŋa kabo-e , kaboth kəlolok kə tə yi kəsəm ; dɛ yi bepi anthəŋk aŋ yi asəm-e , yaŋ mara mȧ mə yi sɔ .
45011017	Kɛrɛ bepi a sima mara məlɔm ma aŋleməre , ɔwa munɔ ɔwe mə yi gbo abaktha-e , a gbɛptanɛ mu ri-e , kȧmȧ mə səkɛ uyeranɛ yi ŋaŋ ka ɔbɔthi wa anthəŋk-e ,
45011018	te kolonɛ rokɔm ka mara məlɔm . Kɛrɛ bepi mə kolonɛ-e , te pənɛ kəpa munɔ mə sara hɛ anthəŋk , kɛrɛ anthəŋk ŋə mə sara mu .
45011019	Mə tə pa , A sima məra kȧmȧ a gbɛptanɛ mi ri .
45011020	Tɛntɛnɛ , kɛrɛ a sim ŋa pəkasifɛ aŋ lanɛ hɛ , ɔwa munɔ mə təmȧ gbo salata kȧlanɛ ka mu . Te ŋatanɛ rə amera-e , kɛrɛ nesa ;
45011021	kotȧy-e bepi Kuru ɔ kisis hɛ naŋ mara məkomanɛ-e , yɔ kəthɛgbɛ ta thani munɔ sɔ mə kisi hɛ .
45011022	Tiyȧŋ kəli mathɔth dɛ yi sɔ kabak rəfɔr ka Kurɔŋ ; kəbak rəfɔr ro rɔŋaŋ aŋa fumpɔ , kɛrɛ do rɔmu məthɔth , bepi mə bȧsər kɔth ka mathɔth mɔŋ . Bepi pə yi hɛ yaŋ-e , a tə sim mu sɔ .
45011023	Ɔwa ŋaŋ sɔ , bepi aŋ bȧkər hɛ ka kate lanɛ haŋ-e , a tə gbɛptanɛ ŋa kotȧy-e Kuru ɔ gbəli kȧl gbɛptanɛ ŋa sɔ .
45011024	Ȧtesoma-e bepi a wurɔ mu ka ȧŋbaktha ŋa ro kanth ro a koma mu , ka a gbɛptanɛ mu ka aŋleməre abɔthi-e , pə tha gbethi aŋe aŋa yi mara ma aŋleməre atɛntɛnɛ-e , a tə kȧl wɔŋȧ ŋa ka aŋleməre abɔthi aŋa koma ŋa .
45011025	Aŋwɔnt mi , ta thani nə yi aŋatanɛ rə amera-e , i yema kȧmȧ nə tȧrȧ amurare aŋe kəpa kəgbolŋanɛ kə po derər alɔm ŋa aŋIsrɛl haŋ kalasər ka tȧbona təlɔm kə bek .
45011026	Yaŋ aŋIsrɛl bɛ aŋ tə kisi , mɔ mə a gbal kəpa , ƆKisis ɔ tə wur ro Sayɔn , Ɔwa ɔ tə tɔŋa mələs kəwur ka Yekɔb .
45011027	Ɔwa aŋlemranɛ a mi do rɔŋaŋ , ŋi aŋe , Ka ȧŋlɔkɔ ma i nɔy ɛhakɛ yaŋ .
45011028	Ta salata mapa məfinɔ ma Kuru aŋ yi thɔŋ atheranɛ ŋa Kuru salata nu ; kɛrɛ asabu ŋa kathithəs ka Kuru aŋ yi abɔthər salata aŋkas a ŋaŋ .
45011029	kotȧy-e Kuru ɔ ba hɛ kəsiŋkar ɛboya yi kamuti kɔŋ ,
45011030	mɔlɔ min mɔ naŋ nə la kasi tə kətəl ȧrim ra Kuru Məsaba ; kɛrɛ ka-ake nə po sɔthɔ ȧney asabu ŋa kakasi ka aŋYuda .
45011031	Yaŋ sɔ ŋaŋ aŋ po kasi tə kəsanɛ ka ȧrim , kȧmȧ pə gbəli yi , kətȧŋȧnɛ ka ȧŋney aŋa mə a tɔri nu-e , ŋaŋ sɔ aŋ tə sɔthɔ ȧŋney ŋati .
45011032	Ȧtesoma-e Kuru ɔ po tand afəm bɛ ka ȧŋseth ŋa kəte lanɛ kȧmȧ pə gbəli yi afəm bɛ aŋ tə sɔthɔ ȧney do rɔŋɔŋ .
45011033	Ko rayola ra kȧtemp yi kȧtȧrȧ ka Kuru rə yi rəbɔlɔŋ ba ! Mȧgbəkȧ mɔŋ mə tuy gbɛlɛŋ , ɔwa ȧsoŋ tɔŋ tə yi tətui tȧrȧ !
45011034	Ȧtesoma-e kanɛ la tȧrȧ ȧŋmerȧ ŋa Kuru Məsaba-e ? Kanɛ la sɔŋ kɔ ȧmȧŋ-e ?
45011035	Thalɔm kanɛ mɔtha sɔŋ kɔ rəka kȧmȧ ɔ gbəli kȧl sɔthɔ ȧŋrȧm ŋati-e ?
45011036	kotȧy-e ɛyɛt bɛ ɛ yi kətȧŋȧnɛ dɛ yi kəwur do rɔŋɔŋ , ɔwa ɛ yi ta atɔŋ bɛ ; ɔwa ta kɔnɔ yi ayiki ta thȧnkȧŋ thəbana . Amina .
45012001	Tiyȧŋ i nɛmthɛnɛ nu , aŋwɔnt mi , ka ȧŋney ŋa Kuru kȧmȧ nə sɔnd madɛr ma nu mɔ sathka təkəli , təsəm dɛ yi təbeki ta Kurɔŋ ; tə yi kabȧtho ka nu kəlompi .
45012002	Te taŋanɛ mȧtȧy ma ȧdȧru ȧre , kɛrɛ lafthɛ kȧmȧ ɛmerȧ ɛ nu ɛ səkɛ ɛfu , kȧmȧ nə gbɛlɛŋ mȧselɔ ma Kuru ama yi məfinɔ , məthesa yi məgbenthis .
45012003	kotȧy-e , salata ȧŋboŋa aŋa a sɔŋ mi-e , i pa ka wuni o wuni ɔwe yi kətɔŋ ka nu , ta ɔ te nanɛnɛ pəthas ȧtȧ ɔ yi tə kənanɛ ; ta ɔ nanɛ gbo rə ȧmerȧ akəthɛgbɛ , ukin o kin mɔ mȧ Kuru ɔ poŋ thuntha kɔ kȧlanɛ .
45012004	kotȧy-e ma sə ba məlaŋktha məlai ka ȧŋdɛr ŋin , yi məlaŋktha bɛ mə te ba məpanth min ;
45012005	yaŋ sɔ saŋ , hali sə yi sa agbȧthi , sə yi adɛr ŋin rokor ka Krayst , ɔwa kin o kin ɔ yi alaŋktha ŋin ta alɔm .
45012006	Ma pə yi ti-e , sə ba ɛboya ɛgbanthɛ kətaŋ ka ȧŋboŋa ma sɔŋ su , pə yi kətaməs mɔ unabi , ta sə yɔ ki mɔlɔ ma kȧlanɛ kȧsu kə yi .
45012007	Bepi pə yi kəyɔna alɔm-e , ta sə sɔndnɛ ka kayɔna kati . Ɔwe mə thəksa-e , ya ɔ yɔ sɔ ka kathəksa kɔŋ ,
45012008	dɛ yi ɔwe mə maŋ afəm-e , ka kȧmȧŋ kɔŋ ; ɔwe mə boya-e , ta ɔ yɔ ti rə ȧmerȧ aselɔ ; ɔwe mə gbəka-e ta ɔ yɔ ti rə kəbotnɛ ȧmerȧ ; ɔwe mə tɔri ȧney-e , ta ɔ yɔ ti rə məbɔnɛ .
45012009	Ta mabɔthər ma nu mə yi təteŋ . Gbɛŋa tȧləs , gbapsa təfinɔ .
45012010	Bɔthərȧnɛ rə mabɔthər ma rəwɔnt . Ta ukin ɔ yikis ulɔm pəthasi kɔn kɔnɔnɛ .
45012011	Te yi ayay ka mapanth , kɛrɛ ba nu ɛmerȧ ɛfey fey rə kəyɔna ɔMarki .
45012012	Ba nu məbɔnɛ ka kəgbȧk ȧmerȧ ; muyu nu ka kəsɔmpanɛ , bȧsər nu ka kəramnɛ alɔkɔ bɛ .
45012013	Bepi aŋfəm ŋa Kuru aŋ paŋ rəka-e , sɔŋ nu tə kəmar ŋa ; bȧsər nu kəfantha atik .
45012014	Ruba ŋaŋ aŋa sɔmpa nu ; ruba gbo thɔŋ , te nu raŋka .
45012015	Sel nu məbɔnɛ yi ŋaŋ aŋa mə sel məbɔnɛ , ɔwa bok dɛ yi ŋaŋ aŋa mə bok .
45012016	Ba nu dim din ukin yi ulɔm , ɔwa te nu nanɛ mȧtȧy məbana gbo gbɛt , kɛrɛ nanɛ sɔ mȧtȧy məlɔl . Te nu yi abonɛ tȧy rə ȧmerȧ .
45012017	Tenu kala wuni o wuni tələs ta tələs . Yɔ nu gbo təlompi ka kakəli ka afəm bɛ .
45012018	Bepi pə gbəli yi-e , mɔlɔ ma nə gbəli bɛ-e , yirȧ nu ka məthɔfəl yi afəm bɛ .
45012019	Ambɔthər a mi , te nu kala wuni tȧy tələs , kɛrɛ ternɛ rəbaŋ , pəkasifɛ a gbal kəpa , Minɛŋ i ba kəkalɔ ; minɛŋ i ba kəram , ɔMarki kɔnɔ pa .
45012020	Tiyȧŋ bepi ɔtheranɛ ka nu ɔ yi udor-e , sɔŋ kɔ da rədi . Bepi rəmun rə wop kɔ-e , yer kɔ ɔ mun , kotȧy-e rə kəyɔ yaŋ nə tə gbompa nəkɛn ka rȧbomp rɔŋ .
45012021	Te selɔ tȧy tələs tə tham nu-e , kɛrɛ tham nu tələs rə təfinɔ .
45013001	Ta wuni o wuni ɔ yi usanɛ ka ɛfɔsɔ ɛyɛ yi kɔ rokɔm , kotȧy-e , afɔsɔ o fɔsɔ aŋ yi hɛ thambe aŋ wur ka Kuru ; ɔwa ɛfɔsɔ ɛyɛ yi-e , Kuru kɔnɔ bot yi .
45013002	Tiyȧŋ ɔwe mə tim aŋfɔsɔ-e , ɔ tim mabotəs ma Kuru . Ɔwa ŋaŋ aŋa mə tim ma-e , aŋ tə sɔthɔ mətheri .
45013003	kotȧy-e aŋgbəka aŋ yi hɛ aləs ta ŋaŋ aŋa mə yɔ ɔfinɔ , pə thas gbo ta ŋaŋ aŋa mə yɔ ɔləs . Mə yema kȧmȧ mə te nesa ugbəka-i ? Ɔwa yɔ ȧtȧ yi təfinɔ , mə tə sɔthɔ ayiki ta ti ,
45013004	kotȧy-e ɔ yi ȧbɔy ŋa Kuru ta ȧtȧ mu salata mafinɔ . Kɛrɛ bepi mə yɔ ɔləs-e , nesa thɔŋ , ȧtesoma-e ɔ wop hɛ aŋgbathɔ kətiŋ . Kotȧy-e ɔ yi ȧbɔy ŋa Kuru tə kəkala rəbaŋ ka kɔn ɔwe mə yɔ ɔləs .
45013005	Tiyȧŋ nə yi tə kəyi asanɛ , pə yi hɛ gbo ta rənes ra kəsɔthɔ kəthalər-e , kɛrɛ kȧmȧ nə ba sɔ ȧmerȧ ȧferȧ .
45013006	Ɔwa ta ȧŋsabu aŋe nə ram ɛthaks sɔ ; aŋgbəka ŋa yi ɛbɔy ya Kuru tə kəyɔ mapanth ame gbeŋ .
45013007	Tiyȧŋ sɔŋ wuni o wuni ara yi arɔŋ ; athaks ka ɔwe mar sɔthɔ athaks , ɛfȧk ka ɔwe mar sɔthɔ ɛfȧk . Nesa nu ɔwe nə yi tə kənesa , ɔwa yikis nu ɔwe nə yi tə kəyikis .
45013008	Te ba rəbei ka wuni o wuni thambe mabɔthər ma rəwɔnt . Kɔnɔŋ ɔwe ba mȧbɔthər ma rȧwɔnt-e , ɔ po yɔ ȧte ȧŋthɔ ŋa Kuru ȧŋ pa-e .
45013009	kotȧy-e ɛthɔ ɛye , Te yɔ kərəp ; te dif wuni ; te keya ; te fela ɛyɛt ya afəm alɔm ; te sɔŋ məseri ma rəyem ; dɛ yi bepi ɛthɔ ɛlɔm ɛ yi sɔ-e , a lɔm yi bɛ ka ȧrim are , Bɔthər ɔfatanɛ ka mu mɔ mȧ mə bɔthərnɛ .
45013010	Məbɔthər mə yɔ hɛ ɔləs ka ɔfatanɛ kɔŋ ; tiyȧŋ məbɔthər mə yi kagbenthis ka ȧŋthɔ .
45013011	Ɔwa nə tȧrȧ ȧŋlɔkɔ aŋe gbeŋ , kəpa ka-ake ŋə yi ȧŋlɔkɔ tə kəthəmɛ , kotȧy-e kakisis kȧsu kə yi ɔfati thɔŋ pəthas ma sə mɔtha lanɛ .
45013012	Ratatak rə yema poŋ , rasɔk rə bek . Maŋ busnɛ nu mȧyɔs ma ȧŋsum , maŋ wɔŋ ɛyɛt ɛtima ya ɔwaŋ .
45013013	Maŋ kɔth nu ɔlompi mɔ mȧkɔth ma rəyaŋ , ta pə te yi rə məyi mələs yi kətis , thalɔm rə kərəp yi kətayanɛ , thalɔm rə kəgbal yi kətut .
45013014	Kɛrɛ wɔnsənɛ nu ɔMarki Yisɔs Krayst , ɔwa te botərnɛ ti rə ȧmerȧ tə kəlasər mafela ma madɛr .
45014001	Malanɛ nu ɔwɔnt ɔwe ba gbo kəlanɛ kəthan , te thoŋka thoŋka yi kɔn .
45014002	Kȧlanɛ ka wuni kin kə mar ɔ di rəka , kɛrɛ ulɔm ɔwe ba kəlanɛ kəthan ɔ di ɛbuma gbo .
45014003	Ta ɔwuni ɔwe di-e ɔ te farki kɔn ɔwe te di ; ɔwa ɔwe te di ɔ te thonkas ɔwe mə di , ȧtesoma-e Kuru ɔ po malanɛ kɔ .
45014004	Mun kanɛ ɔwe mə thonkas ȧŋbɔy ŋa wuni lɔm-e ? Ka ɔmarki kɔŋ ɔ təmȧ , thalɔm ɔ fumpɔ . Ɔwa ɔ tə təmȧ yathi , pəkasifɛ ɔMarki ɔ ba afɔsɔ tə kətəmər kɔ .
45014005	Wuni kin ɔ nanɛ kəpa ȧrey ŋin aŋ thas alɔm ; wuni lɔm ɔ nanɛ kəpa ȧrey o rei aŋ yi mɔlɔ min . Ta wuni o wuni ɔ tȧrȧ ti asɔbɛ ka ȧŋmerȧ ŋɔŋ .
45014006	Ɔwuni ɔwe mə wop ȧŋrey ɔ wop ŋi salata ɔMarki , dɛ yi kɔn ɔwe di ɔ di salata ɔMarki , kotȧy-e ɔ muti Kuru mɔmɔ . Ɔwa ɔwuni ɔwe mə te di-e , ɔ di hɛ salata ɔMarki , kɔ muti Kuru mɔmɔ sɔ .
45014007	Ȧtesoma-e ukin kȧsu ɔ yi hɛ ɔwe mə yi gbo salata anyɛthɛ ŋɔŋ , ɔwa ukin kȧsu ɔ fi hɛ salata aŋyɛthɛ ŋɔŋ gbo gbɛt .
45014008	kotȧy-e bepi sə yi sa akəli-e , sə yi sa akəli ta ɔMarki ; ɔwa bepi sə fi-e , sə fi ta ɔMarki . Tiyȧŋ pə yi sɔ kəli-o , pə yi sə fi-o , ɔMarki kɔnɔ ba su .
45014009	Tesoma Krayst ɔ fi , kɔ kȧl kəli , kȧmȧ ɔ gbəli yi ɔMarki ka aŋfi dɛ yi ka aŋkəli .
45014010	Kɛrɛ munɔŋ , kɔyɛŋ mȧ mə thonkas ɔwɔnt a mu-i ? Thalɔm munɔŋ sɔ , to pə som mȧ mə fəŋfərəs ɔwɔnt a mu-e ? kotȧy-e saŋ bɛ sə ba tə kətəma rodi ka kawaŋ ka kərɔk ɛpa ka Krayst .
45014011	kotȧy-e ɔ po gbal kəpa , Kəbi ma i yi ras , ɔMarki ɔ pa , Wuni o wuni ɔ tə sɔna mi tawu , Dɛ yi rəmer rə tə seri ta Kuru .
45014012	Te ba ti ukin o kin kȧsu sə ba kəlɔmsənɛ ka Kuru .
45014013	Tiyȧŋ maŋ te nu thoŋkasanɛ , kɛrɛ maŋ botnɛ ti rə ȧmerȧ kȧmȧ wuni o wuni ɔ te bot da rəpəth ka aroŋ da ɔwɔnt kɔŋ thalɔm tȧy ȧtȧ mə yɔ ɔ pənthbəla .
45014014	I tȧrȧ ti , ɔwa pə sɔk mi gbəraŋ rokor ka ɔMarki Yisɔs , kəpa rəka o rəka rɛrɛnɛ-əŋ rə yi hɛ rənɔkɔ ; kɛrɛ wuni o wuni ɔwe mə nənk rəka mɔ mə rə yi rənɔkɔ-e , rə yi rənɔkɔ yathi do rɔŋɔŋ .
45014015	Bepi ra rədi ra mu rə kɛthanɛ ɔwɔnt mu-e , di kati mə kɔth hɛ sɔ ka mȧbɔthər . Te ləsər kɔ yi da rədi ra mu , ma pə yi Krayst ɔ fi ta atɔŋ .
45014016	Te yɔ kȧmȧ ɔ fɔf ɔləs ta ȧtȧy ta mu təfinɔ .
45014017	ȧtesoma-e rȧbȧy ra Kuru rə yi hɛ kədi yi kəmun , kɛrɛ rə yi məlompi , yi məthɔfəl dɛ yi məbɔnɛ rokor ka ɔYina məsəm .
45014018	Pəkasifɛ kɔn ɔwe mə bȧtho Krayst yaŋ-e , ɔ thesis ȧŋmerȧ ŋa Kuru , dɛ yi afəm sɔ .
45014019	Tiyȧŋ maŋ taŋanɛ nu mȧtȧy ama mə sɔŋ məthɔfəl , yi mȧtȧy ama mə tempəs ukin yi ulɔmȧŋ .
45014020	Te ləsər mȧpanth ma Kuru salata ra rədi . Ɛyɛt bɛ ɛyi ɛgbəraŋ , kɛrɛ wuni ɔ yɔ ɔləs bepi ɛdi yɔŋ ɛ kɛthas ulɔm .
45014021	Pə yi hɛ naŋ ɔfinɔ tə kədi ɔsɛm thalɔm tə kəmun məber , thalɔm tə kəyɔ koko ȧtȧ mə yɔ ɔwɔnt mu ɔ pənthbəla .
45014022	Bepi mə ba kəlanɛ-e , bɛnɛ ki kətɔŋ ka mu yi Kurɔŋ . Wuni ruba wɔŋ ɔwe mə te thoŋkasnɛ salata ȧtȧy ȧtȧ ɔ yɔ .
45014023	Kɛrɛ ɔwe mə sikɛ ɔ ba mətheri bepi ɔ di , pəkasifɛ ɔ yɔ hɛ ti rə kəlanɛ ; ɔwa tȧy o tȧy ȧtȧ te wur rə kəlanɛ tə yi ahakɛ .
45015001	Ɔwa saŋ aŋa yi abȧki mədɛr-e , sə yi tə kəmar mȧrȧnt maŋ aŋa te ba afɔsɔ , pə mar hɛ sə thesisnɛ gbo .
45015002	Ta kin o kin kȧsu ɔ thesis ɔfatanɛ kɔŋ ta ȧtȧ yi təfinɔ tə kətempəs kɔ .
45015003	kotȧy-e hali Kraystȧŋ ɔ thesisnɛ hɛ , kɛrɛ mɔ a gbal kəpa , Tanal ta ŋaŋ aŋa nal mu tə fumpər mi .
45015004	Tiyȧŋ tȧy o tȧy ȧtȧ a gbal thəpaŋ-e , a gbal ti salata kathəkəs kȧsu kȧmȧ sə gbəli ba kəgbak ȧmerȧ salata kamuyu yi kȧbɛfəth ka mȧgbal məsəm .
45015005	Ɔwa ta ɔKuru ɔwe mə sɔŋ kəmuyu yi kəbɛfəth ɔ sɔŋ nu bɛ ȧmerȧ ŋin mɔ Yisɔs Kraystȧŋ ,
45015006	kȧmȧ nə yikis ɔKuru ɔKas ka ɔMarki kȧsu Yisɔs Krayst rə ȧmerȧ ŋin yi kəsəŋ kin .
45015007	Tiyȧŋ malanɛ ukin yi ulɔm mɔ ayathki , mɔ Krayst sɔ ɔ po malanɛ su kəkɔ ka aŋyiki ŋa Kuru .
45015008	kotȧy-e i pa kəpa a yɔ Yisɔs Krayst ȧbɔy ŋa kəbirons salata tȧteŋ ta Kuru , kȧmȧ ɔ lasər ɛlahiri ɛyɛ a sɔŋ ka aŋkas ,
45015009	dɛ yi kȧmȧ tȧbona təlɔm aŋ gbəli yikis Kuru ta ȧŋney ŋɔŋ , mɔ a gbal kəpa , Tiyȧŋ i ti thɔkəs mu kətɔŋ ka tȧbona təlɔm , I ti lensir ȧŋes a mu .
45015010	kɔ kȧl pa , Selanɛ nu təbona təlɔm yi aŋfəm ŋɔŋ .
45015011	kɔ pa sɔ , Thɔkəs ɔMarki naŋ təbona təlɔm bɛ , Ɔwa ta aŋfəm bɛ aŋ thɔkəs kɔ .
45015012	Ka Aysaya sɔ ɔ pa , Anthəŋk ŋa Yɛsi aŋ tə yokanɛ tə kəgbəka tȧbona təlɔm , Ro rɔŋɔŋ tȧbona təlɔm mə aŋ gbak ɛmerȧ yaŋ .
45015013	Kaŋka ɔKuru ka kəgbak ȧmerȧ ɔ lasər nu rə məbɔnɛ yi məthɔfəl salata kȧlanɛ , kȧmȧ mə gbəli la yi kəgbak ȧmerȧ ka aŋfɔsɔ ŋa ɔYina məsəm .
45015014	Ka minɛ sɔ , aŋwɔnt mi , i lanɛ kəpa naŋ gbeŋ nə la yi məthɔth , dɛ yi kətara bɛ , ɔwa nə gbəli sɔ maŋsanɛ .
45015015	Kɛrɛ aŋwɔnt mi i po gbalər nu rə kəmintha kȧmȧ i yɔ nu nə kala ɛmerȧ ɛ nu salata ȧŋboŋa aŋa Kuru ɔ sɔŋ mi ,
45015016	kȧmȧ minɛŋ i yi naŋ ȧbɔy ŋa Yisɔs Krayst ka tȧbona təlɔm , tə kəyɔ mapanth ma mapa məfinɔ ma Kuru , kȧmȧ i lȧnki tȧbona təlɔm ka Kuru mɔ asathka təmar malanɛ ȧtȧ ɔYina məsəm ɔ səməs .
45015017	Tiyȧŋ i gbəli kolonɛ salata Yisɔs Krayst ka mapanth ma Kuru ama i yɔ ,
45015018	ȧtesoma-e i mintha hɛ fɔf ta tȧy o tȧy thambe ta mȧtȧy ama Krayst ɔ yɔ ka kȧta kȧmi tə kəyɔ tȧbona təlɔm aŋ sanɛ , rə kəfɔf yi kəyɔ ,
45015019	rə kəmisali dɛ yi mȧtȧy məkabanɛ asabu ŋa aŋfɔsɔ ŋa ɔYina məsəm ; kȧmȧ kətəp ro Yerusalɛm yi tapet ta rayɛr haŋ kəkɔ ro Ilirikɔm , i po taməs ɔgbenthis mapa məfinɔ ma Krayst .
45015020	Yao i ba afela abaŋ tə kətaməs mapa məfinɔ , pə yi hɛ ro a poŋ thɔŋ bont ȧŋes ŋa Kraystȧŋ , kȧmȧ pə te yi rokɔm ka ɔtəmər wa wuni lɔm ;
45015021	kɛrɛ mɔ a po gbal kəpa , Ŋaŋ aŋa te tha sɔthɔ aŋkanɛ ta atɔŋ , aŋ tə nənk , Yi ŋaŋ aŋa te tha təl aŋ tə tȧrȧ .
45015022	Te ba ti ȧtȧy ȧte tə bɛnt mi alɔkɔ alai tə kəder ro rɔnu .
45015023	Kɛrɛ ka-ake ma i te sɔ ba dɛr ɔlɔm ka ɛbilaŋ ɛye-e , ɔwa ma i po ba afela tə kəder ro rɔnu təren təgbȧthi ȧte ,
45015024	i gbak ȧmerȧ tə kənəŋk nu ma mə i thas kəkɔ ro Spen-e , kȧmȧ nə mar mi ka ȧŋbiyas ŋati ma i po yirȧ kətɔŋ ka nu ɔthan .
45015025	Kɛrɛ ka-ake i kɔ ro Yerusalɛm tə kəkera ɛboya ka aŋfəm ŋa Kuru .
45015026	kotȧy-e pə thesanɛ ŋaŋ aŋa yi ro Masidoniya yi Akaya tə kəfak akala salata ȧŋmɔnɛ kətɔŋ ka aŋsəm aŋa yi ro Yerusalɛm .
45015027	Yao , pə bɔnɛ ŋa kəyɔ ti yathi kaŋ la ba mɔlɔ ma rəbey do rɔŋaŋ . Kotȧy-e bepi tȧbona təlɔm aŋ po sɔthɔ ȧgbȧp ŋa ɛruba ya ɔYina salata aŋYuda-e , aŋ yi sɔ tə kəmar aŋYuda ka mɛyɛt ma madɛr .
45015028	Te ba ti bepi i po yɔ ȧte-e , ma i po lȧnki ɛboya ɛye ka aŋfəm ŋa Kuru-e , i ti thas ro rɔnu kəkɔ ro Spen .
45015029	Ka i tȧrȧ kəpa bepi i bek ro rɔnu-e , i ti der ulasərnɛ wa aŋruba ŋa Krayst .
45015030	Ɔwa aŋwɔnt a mi , i nɛmthɛnɛ nu salata ɔMarki Yisɔs Krayst yi salata mabɔthər ma ɔYina məsəm , kȧmȧ nə timnɛ yi minɛŋ ka taramnɛ ta nu ka Kuru ta ȧtȧ mi ;
45015031	kȧmȧ a tafi mi kəwur ka mȧta maŋ aŋa te lanɛ ro Yudia , yi kȧmȧ kamar ȧke i kera ro Yerusalɛm kə gbəli thesis aŋfəm ŋa Kuru .
45015032	Kama bepi Kuru ɔ selɔ-e , i gbəli der ro rɔnu rə məbɔnɛ , ɔwa i sɔthɔ sɔ kəfothanɛ dɛ yi naŋ .
45015033	Ta ɔKuru ka məthɔfəl ɔ yi yi naŋ bɛ . Amina .
45016001	I maŋkər nu Fibi , ɔwɔnt su bɛra ɔwe yi ȧbɔy ŋa aŋchɔch ro Senkri ,
45016002	kȧmȧ nə malanɛ kɔ salata ɔMarki , mɔ mə aŋfəm ŋa Kuru aŋ yi tə kəyɔ , yi kȧmȧ nə mar kɔ rə tȧy o tȧy ȧtȧ ɔ yema . Ȧtesoma-e kɔn kɔnɔnɛ sɔ ɔ poŋ mar afəm agbȧthi , dɛ yi minɛ sɔ .
45016003	Kori Prisila yi Akuyla aŋkos a mi ka mapanth ma Yisɔs Krayst ;
45016004	aŋa sɔnd talim taŋ ta salata mi ; i muti ŋa mɔmɔ , ɔwa pə yi hɛ minɛ gbo son-e , kɛrɛ ɛchɔch bɛ ya tȧbona təlɔm sɔ .
45016005	Kori sɔ aŋchɔch aŋa yi ka ȧŋseth ŋaŋ . Kori Ɛpinitɔs ɔbɔthər kȧmi ufinɔ . Ɔ yi aŋkomi ȧtɔtɔkɔ ŋa Krayst ro Asia .
45016006	Kori Mariyama ɔwe po yɔna su mȧtȧy məgbathi .
45016007	Kori Andronaykɔs yi Yuniyasȧŋ , antəkom a mi ; aŋ la yi dɛ yi minɛ ka ȧŋseth ŋa tȧrəŋka . Ŋa yi sɔ afəm akolo kətɔŋ ka aŋsom , kaŋ lanɛ Krayst sɔ mɔtha minɛŋ .
45016008	Kori Amplietɔs ɔbɔthər kȧmi rokor ka ɔMarki .
45016009	Kori Urbenɔs umar kȧsu ka Krayst , yi Stakis ɔbɔthər kȧmi .
45016010	Kori Apeles ɔwe yi ukristiɛn tə tɛntɛnɛ . Kori sɔ kabɔr ka Aristɔbulɔs .
45016011	Kori Herodiɔn ɔwe yi ka rakom ra mi . Kori kabɔr ka Narsisɔs aŋa yi rokor ka ɔMarki .
45016012	Kori Traifina yi Traifosa aŋa mə yɔ məpanth salata ɔMarki . Kori Persis ubɔthər , ɔ yɔ məpanth məgbathi ta ɔMarki .
45016013	Kori Rufɔs uthith ka ɔMarki yi ɔkara kɔŋ ɔwe po yi mɔ ɔkara kȧmi sɔ .
45016014	Kori Asinkritɔs , Flɛkɔn , Hamɛs , Patrobas , Hamas yi aŋwɔnt aŋa yi yi ŋaŋ .
45016015	Kori Filolokɔs , Yuliya , Niriyɔs yi ɔwɔnt kɔŋ ubɛra , dɛ yi Ɔlimpas yi aŋsəm bɛ aŋa yi yi ŋaŋ .
45016016	Korianɛ rə kəmuməlȧnɛ kəsəm . Ɛgbanɛ bɛ ya Krayst ɛ kori nu .
45016017	Ɔwa i nɛmthɛnɛ nu , awɔnt , lomar nu ŋaŋ aŋa mə yɔ məputhanɛ yi aŋa mə wɔŋȧ mȧtȧy ma kȧpəth kəŋamnɛ kȧthəksȧ kətəteŋ ȧke nə po thəkəs . Thȧnka ŋa .
45016018	Ȧtesoma-e afəm awunɔŋ aŋ yi hɛ ɛbɔy ya ɔMarki Krayst , aŋ yi gbo antar ŋa ɛmilɛ yaŋ . Ɔwa aŋ tə pəŋis ɛmerȧ ya ante tȧrȧ tȧy kətȧŋȧnɛ ka kafɔf ka ŋaŋ kəfinɔ , kəbɔthi təl .
45016019	A po tȧrȧ kabɔthi lanɛ ka nu dɛr o dɛr . Tiyȧŋ pə bɔnɛ mi bɛ ta ȧtȧ nu ; kɛrɛ i yema nu nə yi atempi salata tȧfinɔ , yi apaŋi tȧy salata tȧləs .
45016020	Kaŋka ɔKuru ka məthɔfəl ɔ tə gbəmər Sethani ka tatək ta nu ratha thani . Ta ȧŋboŋa ŋa ɔMarki kȧsu Yisɔs Krayst aŋ yi yi naŋ .
45016021	Timɔthi , ɔmar kȧmi ka mapanth , yi Lukəs , Yesɔn , Sɔsipatər , antəkom a mi , aŋ kori nu .
45016022	Minɛŋ Tatiyɔsȧŋ , minɛ gbal ȧŋreka ȧŋe , i kori mu kətȧŋ ka ɔMarki .
45016023	Kayəs ɔwe yia mi , yi aŋchɔch alolok bɛ aŋ kori nu . Irastɔs ɔbɛnɛ ka ɛyɛt ɛbɛnɛ ya kȧpet , yi Kwartɔs ɔwɔnt su , aŋ kori nu .
45016024	Ta ȧŋboŋa ŋa ɔMarki kȧsu Yisɔs Krayst aŋ yi yi naŋ bɛ .
45016025	Ka-ake kɔn ɔwe gbəli bȧksər nu kətȧŋȧnɛ ka mapa məfinɔ ma Kuru ama a maŋkər mi , dɛ yi aŋkanɛ salata Yisɔs Kraystȧŋ , mɔlɔ ma kaŋaybi ka aŋgbundu aŋa a maŋk kȧbi ka ɔtəpɛ ,
45016026	( kɛrɛ ka-ake a tɔri ŋa gbafəth asabu ŋa mȧgbal ma Aŋnȧbi kətaŋ ka aŋyamari ŋa ɔKuru uthəbana , kȧmȧ pə re sɔk tȧbona bɛ tə kəwop kȧlanɛ ) ,
45016027	ta ayiki aŋ yi ka ɔKuru utempi son , salata Yisɔs Kraystȧŋ thȧnkȧŋ thəbana . Amina .
46001001	Pɔl , ɔwe a muti tə kəyi usom ka Yisɔs Kraystȧŋ , ka mȧselɔ ma Kuru , yi Sɔsthinis , ɔwɔnt su ,
46001002	ka aŋfəm ŋa Kuru aŋa yi ro Kɔrinth , aŋa a səməs rokor ka Yisɔs Krayst , aŋa a muti tə kəyi asəm dɛ yi ŋaŋ bɛ dɛr o dɛr aŋa mə tela ka ȧŋes ŋa ɔMarki kȧsu Yisɔs Krayst , ɔwe yi ɔMarki ka ŋaŋ , dɛ yi ɔka su sɔ .
46001003	Ta aboŋa yi məthɔfəl ɛ yi ro rɔnu kəwur ka Kuru ɔKas kȧsu , yi ɔMarki Yisɔs Krayst .
46001004	I muti ɔKuru kȧmi mɔmɔ lɔkɔ o lɔkɔ ta ȧtȧ nu , asabu ŋa ȧŋboŋa ŋa Kuru aŋa a sɔŋ nu rokor ka Yisɔs Krayst ;
46001005	tə kəyi nə po sɔthɔ rəyola kəwur do rɔŋɔŋ rə sim yi kətara tȧy bɛ .
46001006	Tiyȧŋ maseri salata Krayst mə po bȧksər kətɔŋ ka nu ,
46001007	kȧmȧ nə te paŋ aboya o boya ma mə nə kar kȧder ka ɔMarki kȧsu Yisɔs Krayst ,
46001008	ɔwe yi tə kəbaksər nu sɔ haŋ ka ɔthalnɛ . Kama nə te ba məthɛkɛ ka ȧŋrey ŋa ɔMarki kȧsu Yisɔs Krayst .
46001009	Kuru ɔ yi ubɔthi lanɛ ɔwe po muti nu ka mamanɛ ma ɔWan kɔŋ Yisɔs Krayst ɔMarki kȧsu .
46001010	Ɔmari nu , awɔnt , ka ȧŋes ŋa ɔMarki kȧsu Yisɔs Kraystȧŋ , i nɛmthɛnɛ nu kȧmȧ nə ba rim din , dɛ yi kȧmȧ ɔgbaskɛ gbaskɛ ɔ te yi kətɔŋ ka nu , kɛrɛ ba nu ȧmerȧ ŋin yi məgbək min .
46001011	kotȧy-e , aŋwɔnt mi , aŋfəm ŋa Tiloyis aŋ po tɔri mi kəpa ɛgbȧl ɛ yi kətɔŋ ka nu .
46001012	Pə yi kəpa , wuni o wuni kətɔŋ ka nu ɔ pa , Minɛ i wopnɛ Pɔlȧŋ ; thalɔm , Minɛ i wopnɛ Apɔlɔsȧŋ ; thalɔm , Minɛ i wopnɛ Kayafasȧŋ ; ta a pa ras , Minɛ i wopnɛ Kraystȧŋ .
46001013	A gbəli yerəsanɛ ɔKraist-i ? Pɔlȧŋ , a tȧŋ kɔ ka akənt kəpəŋkinɛ-i ? Thalɔm a po baftays nu ka ȧŋes ŋa Pɔlȧŋ-i ?
46001014	I muti Kuru mɔmɔ ma i te baftays wuni o wuni kətɔŋ ka nu thambe Krispɔs yi Kayɔsȧŋ ,
46001015	kȧmȧ afəm aŋ gbəli hɛ pa kəpa , i po baftays nu ka ȧŋes a mi gbeŋ .
46001016	Ɔwa i po baftays sɔ kabɔr ka Stifanɔs , kɛrɛ i tɛ hɛ bepi i po baftays wuni lɔm sɔ .
46001017	kotȧy-e Krayst ɔ som hɛ mi tə kəbaptais , kɛrɛ ɔ som mi tə kəkawandi mapa məfinɔ ma Kuru ; pə yi hɛ rə kətemp dɛ yi sim təfinɔ , ta thani a yɔ akənt kəpəŋkinɛ ka Krayst kə səkɛ yay .
46001018	kotȧy-e , ȧŋpa ŋa akənt kəpəŋkiyɛ aŋ yi gbo apənk ka aŋa mə dinɛ ; kɛrɛ ka saŋ aŋkisi , aŋ yi aŋfɔsɔ ŋa Kuru Məsaba .
46001019	Ȧtesoma-e a po gbal ti kəpa , I ti dim kȧtemp ka antempi , Ɔwa i ti ləsər kȧtȧrȧ ka antara tȧy .
46001020	Reke ɔtempi ɔ yi-a ? Reke ɔgbal ɔ yi-a ? Ɔthonka ka ȧdȧru are kɔna ? Kuru ɔ səki hɛ kȧtemp ka ȧdȧru are apəŋk-i ?
46001021	Ma pə yi kətȧŋȧnɛ ka kȧtemp ka ȧdȧru-e adaru rə tɛ hɛ Kuru-e , rodarəŋ kati Kurɔŋ ka kȧtemp kɔŋ , ɔ thith tə kəkisis aŋa lanɛ ka ȧŋpənk ŋa kakawandi .
46001022	Ȧtesoma-e , aŋYuda aŋ thɛns ɛmisali , yi aŋKrik aŋ thɛns kətemp ;
46001023	Kɛrɛ saŋ sə kawandi gbo Kraystȧŋ , ɔwe a tȧŋ ka akənt kəpəŋkinɛ ; tə yi ka aŋYuda tȧy təpənthbəlȧ , ɔwa ka aŋKrik-e , tȧy təpənk .
46001024	Kɛrɛ ka ŋaŋ aŋa po malanɛ kamuti kɔŋ-e , pə yi aYuda-o , thalɔm aKrik-o , ɔKrayst ɔ yi aŋfɔsɔ ŋa Kuru yi kȧtemp ka Kuru .
46001025	Pəkasifɛ rapənk ra Kuru rə thasi kȧtemp ka afəm , ɔwa mȧrȧnt ma Kuru mə ba afɔsɔ athasi aŋfɔsɔ ŋa afəm .
46001026	Tiyȧŋ tȧmtȧmnɛ nu katela ka nu , awɔnt ; ma pə yi-e , a tela hɛ afəm agbȧthi kətɔŋ ka ŋaŋ aŋa yi atempi rə kȧtemp ka rəwuni kəpet , thalɔm ŋaŋ aŋa ba afɔsɔ , thalɔm ŋaŋ aŋa a kom ka ayiki ;
46001027	kɛrɛ Kuru ɔ po thith mȧtȧy məpənk ma ȧdȧru kȧmȧ ɔ lapəs antempi ; ɔ thith mȧtȧy mərant ma ȧdȧru kȧmȧ ɔ lapəs mȧtȧy ma afɔsɔ ;
46001028	kɔ thith mȧtȧy məyai ma ȧdȧru yi mȧtȧy məfarkɛ , yao , hali mȧtȧy ama te yi , Kuru ɔ po thith ma tə kədim mȧtȧy ama yi .
46001029	Kama wuni o wuni ɔ te gbəli kolonɛ ka kȧbəprȧnɛ ka Kuru .
46001030	Kɛrɛ salata mabotəs ma Kuru-e , naŋ nə yi rokor ka Krayst Yisɔs . Kɔnɔ yi kȧtemp , yi mȧlompi , yi kasəməsnɛ dɛ yi kabani kȧsu ,
46001031	kȧmȧ pə gbəli yi mɔ mə a gbal kəpa , Ɔwe mə kolonɛ , ta ɔ kolonɛ ka ɔMarki .
46002001	Ɔwa minɛ awɔnt , ma i der ro rɔnu-e , i der hɛ rə kəfɔf kəfinɔ thalɔm rə kȧtemp ka rəwuni kəpet , tə kətɔri nu aŋgbundu ŋa Kuru .
46002002	kotȧy-e i ba ti ka ȧŋmerȧ a mi tə kəte tȧrȧ tȧy o tȧy kətɔŋ ka nu thambe Krayst yi rafi rɔŋ ka ȧŋpənki .
46002003	Ka i yi kətɔŋ ka nu rə mərant , yi rənes , yi rə kəyɛr kəlay .
46002004	Kafɔf kȧmi ras dɛ yi kakawandi kȧmi kə yi hɛ rə sim təthɔnthɔ rə kətemp ka rəwuni kəpet-e , kɛrɛ rə katɔrinɛ ka ɔYina məsəm yi rə afɔsɔ ,
46002005	kȧmȧ kȧlanɛ ka nu kə te təmȧ ka kȧtemp ka rəwuni kəpet , kɛrɛ ka aŋfɔsɔ ŋa Kuru Məsaba .
46002006	Kɛrɛ halisa , bepi sə yi kətɔŋ ka ŋaŋ aŋa yi abȧki mədɛr ka kəlanɛ-e , sə tə fɔf kətemp ; kɛrɛ kȧtemp ka ȧdȧru are thahɔ , thalɔm kȧtemp ka aŋgbəka ŋa ȧdȧru are , aŋa mə ba kəthas .
46002007	Kɛrɛ sə fɔf gbo kȧtemp ka aŋgbundu ŋa Kuru , pə yi mɔ kȧtemp kəmȧnknɛ ȧke Kuru ɔ botəs thəpaŋ yeŋka ȧdȧru rə təpɛ , ta salata aŋyiki a su .
46002008	Ugbəka o gbəka ka ȧdȧru are ɔ tɛ hɛ ki , pəkasifɛ bepi aŋ po tȧrȧ ki aŋ gbəli hɛ naŋ tȧŋ ɔMarki ka ayiki ka akənt kəpəŋkinɛ .
46002009	Kɛrɛ mɔ mȧgbal mə pa hɔ , Rafɔr rə te tha nənk , aŋləns aŋ te tha təl , Thalɔm ȧŋmerȧ ŋa wuni aŋ te tha nanɛ Mȧtȧy ama Kuru ɔ po bɛnɛnɛ ta ȧtȧ ŋaŋ aŋa bɔthər kɔ .
46002010	Kɛrɛ Kuru ɔ po ŋaibi ma ro rɔsu ka ɔYina məsəm , kotȧy-e ɔYina məsəm ɔ thekthek mȧtȧy bɛ , yao , hali mȧtȧy məbɔlɔŋ ma Kuru .
46002011	kotȧy-e wuni reke ɔ tȧrȧ ɛnanɛ ya wuni , thambe aŋyina aŋa yi rokor ka ɔwuni kati-e ? Ya pə yi sɔ wuni o wuni ɔ gbəli hɛ tȧrȧ ɛnanɛ ya Kuru thambe ɔYina məsəm ka Kuru .
46002012	Ɔwa saŋ sə sɔthɔ hɛ aŋyina ŋa ȧdȧru kɛrɛ sə po sɔthɔ ɔYina ɔwe wur ka Kuru ; kȧmȧ sə tȧrȧ mȧtȧy mǝgbathi ama Kuru ɔ boya su kəyaŋkaŋ .
46002013	Ta mȧtȧy ame gbeŋ tə mə sə fɔf , pə yi hɛ rə ȧsim ȧte kȧtemp ka rəwuni kəpet mə tə thəksa-e , kɛrɛ rə ȧsim ȧte ɔYina məsəm ɔ thəksa , kȧmȧ sə yɛksi mȧtȧy ma ɔYina ka aŋa mə ba ɔYina məsəm .
46002014	Kɛrɛ ɔwuni ɔwe te ba ɔYina ɔ gbəli hɛ sɔthɔ mȧtȧy ma ɔYina məsəm ka Kuru , ȧtesoma-e mə yi məpəŋk do rɔŋɔŋ ; ɔwa ɔ gbəli hɛ tȧrȧ ma pəkasifɛ ɔYina məsəm kɔnɔ wɛski ma .
46002015	Ɔwuni ka ɔYina məsəm kɔnɔ mə gbɛŋgbɛŋ mȧtȧy bɛ , kɛrɛ wuni o wuni ɔ gbəli hɛ gbɛŋgbɛŋ kɔ .
46002016	Ɔwa a hɔ , Kanɛ tȧrȧ ȧŋmerȧ ŋa ɔMarki kȧmȧ ɔ thəksa kɔ-e ? Kɛrɛ saŋ sə ba ȧŋmerȧ gbeŋ ŋa Krayst .
46003001	Ɔwa minɛ awɔnt , pə fɔyɛ mi la fɔfȧnɛ nu mɔ mə afəm ŋa ɔYina , kɛrɛ mɔ afəm ȧtȧŋ mafela ma madɛr , pə yi mɔ təlɛnth ta Krayst .
46003002	I po masər nu , i sɔŋ hɛ nu ɛdi ɛbaki mədɛr , pəkasifɛ nə la hɛ gbəli yi , ɔwa hali ka-ake nə tha gbəli hɛ yi .
46003003	kotȧy-e nə yi ras ka mafela mələs ma madɛr . Fani kətut , yi kəgbal , yi kəpeskɛnɛ kə yi kətɔŋ kȧ nu , pə yi hɛ kəpa nə kɔth ka madɛr mɔ mə matanɛ ma afəm a kəpet mə yi-i ?
46003004	Fani ukin ɔ pa , Minɛ i wopnɛ Pɔlȧŋ , ka ulɔm ɔ pa , Minɛ i wopnɛ Apɔlɔsȧŋ , pə yi hɛ kəpa nə yi gbo mɔ afəm ŋa raru-i ?
46003005	Kanɛ yi Pɔl-əŋ-e ? Ɔwa kanɛ yi Apɔlɔs-e ? Aŋ yi gbo aŋsom ŋa Kuru kətaŋ ka aŋa nə lanɛ , mɔ mə ɔMarki ɔ sɔŋ afɔsɔ ka kin o kin .
46003006	Minɛ po tɛp , Apɔlɔsȧŋ ɔ po bɔyis ; kɛrɛ Kuru ɔ sɔŋ kabarnɛ .
46003007	Tiyȧŋ kɔn ɔwe tɛp , yi kɔn ɔwe bɔyis , aŋ yi hɛ koko ; thambe Kuru ɔwe mə sɔŋ kabarnɛ .
46003008	Ɔwa kɔn ɔwe mə tɛp , yi kɔn ɔwe mə bɔyis-e , aŋ yi athənȧnɛ ; ɔwa kin o kin ɔ tə sɔthɔ ȧŋrȧm ŋɔŋ mɔ mə mapanth mɔŋ mə yi .
46003009	kotȧy-e , saŋ sə yi ayɔ məpanth rɔkin yi Kuru . Naŋ nə yi akɔr ka Kuru , nə yi ȧŋseth ŋa Kuru .
46003010	Kətaŋanɛ ka ȧŋboŋa ŋa Kuru aŋa a sɔŋ mi-e , mɔ wuni tȧrȧ seth , i po bot ɔtəmər , ka ulɔm ɔ seth rokɔm kati . Kɛrɛ tha wuni o wuni ɔ botər ȧmerȧ mɔ mə ɔ sal ri .
46003011	kotȧy-e wuni ɔ gbəli hɛ bot ɔtəmər o ɔtəmər ɔlɔm-e , pəthas thambe ɔwe a poŋ thɔŋ bot , kɔnɔ yi mɔ Yisɔs Kraystȧŋ .
46003012	Ɔwa bepi wuni o wuni ɔ sal ka ɔtəmər wati ɔwe , pə yi rə məbɔŋɔ-o ; akala ȧferȧ-o , məsar məbaki mɔlɔ-o , tənt-o , ɛforo-o , thalɔm yi ɛthuk ;
46003013	mapanth ma wuni o wuni mə tə tɔrinɛ , kotȧy-e ȧŋrey ŋa Krayst aŋ tə ŋaibi ma , dɛ yi anant sɔ . Ɔwa anant nə tə mɛm ko mapanth ma wuni o wuni mȧ mə yi .
46003014	Bepi mapanth ama wuni mɔ sal rokɔm kati mə tia-e , ɔ tə sɔthɔ ȧrȧm .
46003015	Kɛrɛ bepi mapanth ma wuni mə tə fey-e , ȧŋrȧm ŋɔŋ aŋ tə dinɛ , kɛrɛ kɔn kɔnɔnɛ ɔ tə kisi , kɛrɛ halisa mɔ kəwur ka anant .
46003016	Naŋ nə tɛ hɛ kəpa nə yi ȧŋseth ŋa Kuru , ka ɔYina ka Kuru ɔ yirȧ rokor ka nu-i ?
46003017	Bepi wuni o wuni ɔ ləsər ȧŋseth ŋa Kuru-e , kɔnɔ Kuru mɔ dim , kotȧy-e ȧŋseth ŋa Kuru aŋ yi asəm . Ɔwa naŋ nə yi ȧŋseth ŋati .
46003018	Ta wuni o wuni ɔ te tɔnsnɛ . Bepi wuni o wuni kətɔŋ ka nu ɔ nanɛ kəpa kɔn tempi ka ȧdȧru are-e , ta ɔ səkɛ upəŋk , kȧmȧ ɔ yi utempi tɛntɛnɛ .
46003019	kotȧy-e kȧtemp ka ȧdȧru are kə yi apənk ka Kurɔŋ . Ȧtesoma-e a po gbal kəpa , Ɔ tə wop antempi ka masɔth maŋ gbeŋ .
46003020	Ɔwa sɔ , ƆMariki ɔ tȧrȧ ɛnanɛ ya antempi , kəpa ye ɛ yi ɛyay .
46003021	Tiyȧŋ ta wuni o wuni ɔ te kolonɛ ka afəm a kəpet , kotȧy-e naŋ nə ba mȧtȧy bɛ .
46003022	Bepi pə yi Pɔl-o , Apɔlɔs-o , Kȧyifas-o , raru-o , aŋesəm-o , rəfi-o , mȧtȧy ama yi ka-ake-o , thalɔm mȧtȧy ama mə der-o ; na ba ma bɛ .
46003023	Ɔwa Krayst ɔ ba nu , yi Kuru ɔ ba Kraystȧŋ .
46004001	Nə yi tə kəkəli su mɔlɔ ma ɛbɔy ya Krayst aŋa mə kɔtha ɛgbundu ya Kuru .
46004002	Be pə yi ti-e , a yema kȧmȧ ɛbɔy aŋ yi afəm abɔthi lanɛ .
46004003	Kɛrɛ ka ȧŋgbȧp a mi-e , tə ba hɛ mi tȧy bepi naŋȧŋ , thalɔm afəm alɔm nə thonkas mi . Minɛ ras i thoŋkasnɛ hɛ mən .
46004004	kotȧy-e i tɛ hɛ tȧy o tȧy təməthɛkɛ ka aŋyɛthɛ a mi , kɛrɛ i ba hɛ məmari kətȧŋȧnɛ kati . Ɔwe mə thonkas mi kɔnɔ yi ɔMarki .
46004005	Tiyȧŋ te nu thonkas yeŋka ȧŋlɔkɔ aŋ bek , kɛrɛ kar haŋ ɔMarki ɔ der ɔwe ba kəwura gbafəth mȧtȧy məmaŋknɛ ma ȧŋsum dɛ yi kətɔri sɔ ɛnanɛ ya ɛmerȧ . Ka ȧŋlɔkɔ ŋati wuni o wuni ɔ tə sɔthɔ aŋkori kori ŋɔŋ ka Kuru .
46004006	Ɔwa , awɔnt , i po gbal mȧtȧy ame salata minɛŋ yi Apɔlɔs ta ȧtȧ nu , kȧmȧ nə thəkəsnɛ salata anthunthəranɛ a su tə kəyi nə ba hɛ kəthas ȧtȧ a po gbal-e , kȧmȧ wuni o wuni kətɔŋ ka nu ɔ te ŋata ukarmɔkɔ ukin kəŋamnɛ ulɔm .
46004007	Ȧtesoma-e , kanɛ yɔ mu mə yi ugbaskɛ-e ? Ɔwa ko mə ba ara a te mɔtha yer mu-e ? Bepi a yer mu ri-e , to pə som mȧ mə kolonɛ-e mɔlɔ ma tə kəpa ye rə yi hɛ aboya-e ?
46004008	Hali ka-ake nə namra thɔŋ , nə poŋ thɔ sɔthɔ bɛ , nə poŋ thɔ gbəka mɔ abȧy kəte kar su . Ɔwa ta pə yi ti naŋ nə gbəka kȧmȧ saŋ sɔ sə gbəli gbəka yi naŋ .
46004009	kotȧy-e i nanɛ Kuru ɔ po ləpsɔ wurɔ saŋ asom rodarəŋ ka aŋlɔm bɛ-e , mɔ afəm aŋa ba tə kəfi . Pəkasifɛ a səki su afəm athais ka ȧdȧru , yi ta amaleka , dɛ yi ta afəm .
46004010	Sə yi apənk salata Krayst , kɛrɛ naŋ nə yi a tempi rokor ka Krayst ; sə yi arȧnt , kɛrɛ naŋ nə yi abȧki mədɛr ; naŋ nə ba ayiki , kɛrɛ saŋ sə yi afarkɛ .
46004011	Hali haŋ mɔ yaŋ sə yi saŋ ador dɛ yi rəmun dɛ yi rətiŋ , ka a gbantha su , ɔwa sə ba hɛ ɔyira gbeŋ .
46004012	Ka sə thɔrɔ , sə yɔ məpanth yi mȧta ma su ; ma a nal su , sə ruba ; ma a sɔmpa su , sə muyu ;
46004013	ma a fofiya su-e , sə nɛmthɛnɛ ; a nənk su mɔ ranɔkɔ ra ȧdȧru-e pə yi mɔ ɛka ya amuruŋ haŋ thonɔŋ .
46004014	I gbal hɛ mȧtȧy ame tə kəlapəs nu-e , kɛrɛ i maŋ nu mɔ awuth a mi abɔthər .
46004015	kotȧy-e , hali nə ba naŋ akarmɔkɔ ɛwul tɔfɔt ka Kraist-e , nə gbəli hɛ ba akas agbȧthi . Kotȧy-e minɛ i yi ɔkas ka nu ka Krayst Yisɔsȧŋ asabu ŋa mapa məfinɔ ma Kuru .
46004016	Tiyȧŋ ɔmari nu , yi na ȧtȧnsȧnɛ mi .
46004017	Te ba ti i som Timɔthi ro rɔnu-e , ɔwe yi ɔwan kȧmi ubɔthər , rɛ yi ubɔthi lanɛ ka ɔMarki , ɔwe ba kəkala ɛmerȧ ɛ nu ka asoŋ ta mi ȧtȧ yi ka Krayst , mɔ mə i thəksa dɛr o dɛr ka aseth o seth aramnɛ .
46004018	Kɛrɛ alɔm aŋ po ŋatanɛ rə ȧmerȧ , pə yi mɔ i ba hɛ kəder ro rɔnu .
46004019	Kɛrɛ i ti yeŋk der , bepi ɔMarki ɔ selɔ , ɔwa i ti tȧrȧ aŋfɔsɔ ŋa aŋfəm abonɛ tȧy aŋe , pə yi hɛ gbo adim ra ŋaŋ .
46004020	Ȧtesoma-e , rȧbȧy ra Kuru rə yi hɛ rə rim , kɛrɛ rə yi rə afɔsɔ .
46004021	Ko naŋ nə yema gbeŋ-e ? Nə yema i der rə kəsɛthɛ-i ? Thalɔm rə məbɔthər yi ȧmerȧ athɔfəl-i ?
46005001	A po pa ti gbafəth kəpa kərəp kə yi kətɔŋ ka nu , kərəp kəwunɔŋ ȧke te yi hali kətɔŋ ka aŋkafri tə kəpa ye ukin ɔ gbasi ɔrani ka ɔkas kɔŋ .
46005002	Halisa nə ŋata ɛmerȧ ɛ nu , be ta nə bok , kȧmȧ nə wurɔ ɔwe po yɔ ȧtȧy ȧte kətɔŋ kȧnu .
46005003	Tə tɛntɛnɛ ma i yi do rɔnu rə amera-e , hali ma i te bəpər dɛ yi naŋ ka madɛr-e , i po thɔŋ gbək salata kɔn ɔwe po yɔ ȧtȧy ȧte , pə yi gbo mɔ i bəpərȧnɛ .
46005004	Ma naŋ nə po thoŋklanɛ rɔkin-e , yi ȧŋmerȧ a mi , ka ȧŋes yi aŋfɔsɔ ŋa ɔMarki kȧsu Yisɔs Kraystȧŋ ,
46005005	nə yi tə kəlaŋkli ɔwuni wunɔŋ ka Sethani tə kədim madɛr kȧmȧ aŋyina ŋɔŋ aŋ kisi ka ȧŋrey ŋa Yisɔs Krayst .
46005006	Kakolonɛ ka nu kə thesa hɛ . Nə tɛ hɛ kəpa ɛgbith ɛthan ɛ furəs kaboth bɛ-i ?
46005007	Wurɔ nu ɛgbith ɛkur-e , kȧmȧ nə yi kəboth kəfu , kotȧy-e tə tɛntɛnɛ nə yi hɛ tə kəba ɛgbith . Kotȧy-e , Kraystȧŋ , kalɔmɛ kəfɛth ka ɔpainɛ-e , a po yɔ kɔ asathka ta ȧtȧ su .
46005008	Tiyȧŋ ta sə bɛnɛ amet , pə yi hɛ rə ɛgbith ɛkur , thalɔm yi ɛgbith ya məgbɛŋanɛ , yi mələs , kɛrɛ rə kabo kəte ba ɛgbith ka ȧmerȧ ȧferȧ yi tȧteŋ .
46005009	I po gbalər nu ka ȧŋreka a mi tə kəte kulunɛ ka afəm arəpi .
46005010	Kɛrɛ i lei hɛ aŋfəm arəpi ŋa ȧdȧru are , ta a pa ras ŋaŋ aŋa ba ɛfɔr ɛyamari , thalɔm aŋkey aluk-e , thalɔm ŋaŋ aŋa mə ramnɛ ɛyɛt ɛbumərnɛ ; bepi pə yi yaŋ-e , thambe nə wur ka ȧdȧru .
46005011	Kɛrɛ i gbalər nu tə kəte kulunɛ ka wuni ɔwe a bont uwɔnt ka kȧlanɛ bepi ɔ yi wuni ɔwe mə yɔ kərəp , thalɔm ɔ ba ɛfɔr ɛmara , thalɔm ɔ ramnɛ ɛyɛt ɛbumərnɛ , ɔwa bepi ɔ nal-e , bepi ɔ tis-e , thalɔm bepi ɔ yɔ kansoŋ ; nə yi hɛ ras tə kədi yi ɔwuni wunɔŋ .
46005012	Mȧpanth ma mi thahɔ tə kəthoŋkas ante lanɛ . Pə yi hɛ aŋgbɛthɛŋ a nu tə kərɔk ɛpa ya ŋaŋ aŋa yi rokor ka aŋchɔch-i ?
46005013	Kuru kɔnɔ mə rɔk ɛpa ya ante lanɛ . Tiyȧŋ wurɔ nu ɔwuni ləs kati kətɔŋ ka nu .
46006001	Bepi wuni kətɔŋ ka nu ɔ ba apa yi ɔkos kɔŋ-e , ɔ tə mintha kera ŋi ro bare rodi ka ante lanɛ-i , pəthas rodi ka aŋsəm-i ?
46006002	Naŋ , nə tɛ hɛ kəpa aŋsəm aŋ tə gbək ɛpa ya ȧdȧru ? Ɔwa bepi nə tə gbək ɛpa ya ȧdȧru-e nə bek hɛ tə kəgbək ɛpa ɛlɔl sɔ-i ?
46006003	Nə tɛ hɛ kəpa saŋ sə tə thonkas amaleka-i , pə tha gbethi mȧtȧy ma ȧdȧru are-i ?
46006004	Ɔwa bepi nə ba tə kəthoŋkas ɛpa ɛwunɔŋ-e , nə gbəli bot ŋaŋ aŋa yi afarkɛ kətɔŋ ka nu tə kəgbək yi-i ?
46006005	I pa ȧte kȧmȧ nə lap . Pə yi təteŋ kəpa wuni tempi ɔ yi hɛ kətɔŋ ka nu-i , hali ukin ɔwe mə gbəli thonkas kətɔŋ ka aŋwɔnt ŋɔŋ-i ?
46006006	Kɛrɛ uwɔnt ɔ kera uwɔnt ro bare , ɔwa pə yi tɛn rodi ka ante lanɛ .
46006007	Tɛntɛnɛ məthɛkɛ mə yi kətɔŋ ka nu ma uwɔnt ɔ kera uwɔnt ro bare . Kɔyɛŋ mə nə te muyu mələs-e ? Ɔwa kɔyɛŋ mə nə te selɔ aŋ yɔ nu kansoŋ-e ?
46006008	Kɛrɛ naŋ gbeŋ nə yɔ ɔləs . Nə di aŋwɔnt a nu .
46006009	Nə tɛ hɛ kəpa ante lomp aŋ gbəli hɛ sɔthɔ rȧbȧy ra Kuru-i ? Te selɔ a tɔns nu ; pə yi afəm anɔkɔ-o , pə yi ŋaŋ aŋa ramnɛ ka ɛrɔŋ-o , pə yi afəm aŋa yɔ kərəp tətəp tətəp-o ,
46006010	thalɔm akey-o , thalɔm afəm aŋa ba ɛfɔr ɛmara-o , thalɔm atis-o , thalɔm aŋa nal-o , thalɔm aŋa ba aharamu-o ; aŋe bɛ aŋ gbəli hɛ sɔthɔ rȧbȧy ra Kuru .
46006011	Ɔwa yaŋ alɔm kətɔŋ ka nu nə la yi thəpaŋ , kɛrɛ a po fethər nu , a po səməs nu , ɔwa a po sɔŋ nu məmari ka ȧŋes ŋa ɔMarki Yisɔs Kraystȧŋ dɛ yi ka ɔYina ka ɔKuru kȧsu .
46006012	Mȧtȧy bɛ mə yi məlompi ta ȧtȧ mi , kɛrɛ mȧtȧy bɛ tha mə mar . Mȧtȧy bɛ mə yi məlompi ta ȧtȧ mi , kɛrɛ i selɔ hɛ botnɛ ratha ka aŋfɔsɔ ŋa koko .
46006013	Ɛyɛt ɛdi ɛ yi ta akor , ɔwa akor kə yi ta ɛyɛt ɛdi ; kɛrɛ Kuru ɔ tə yɔ yi bɛ ɛ tiyȧ fu . A bɛmpa hɛ ȧŋdɛr ta kərəp , a bɛmpa ŋi ta ɔMarki ; dɛ yi ɔMarki ta ȧŋdɛr .
46006014	Mɔ mə Kuru ɔ po yokas ɔMarki ka rəfi-e , yaŋ pə yi sɔ ka aŋfɔsɔ ŋɔŋ-e , ɔ tə yɔ su sə kȧl yokanɛ ka rəfi .
46006015	Naŋ nə tɛ hɛ kəpa madɛr ma nu mə yi malaŋktha ma Kraist-i ? Ɔwa i gbəli gbasi malaŋktha ma Kraystȧŋ , i səki ma malaŋktha ma ugboyonko-i ? Saki ti Kuru .
46006016	Nə tɛ hɛ kəpa ɔwe mə kulunɛ ka ubɛra urəpi ɔ səkɛ adɛr ŋin yi kɔn-i ? Ȧtesoma-e ɔMarki ɔ pa , Ŋa ŋarəŋȧŋ aŋ səkɛ adɛr ŋin .
46006017	Kɛrɛ kɔn ɔwe kulunɛ ka ɔMarki ɔ ba ayina ŋin yi kɔn .
46006018	Gbukɛ nu kərəp . Ahakɛ o hakɛ aŋa wuni mɔ yɔ aŋ yi hɛ ka ȧŋdɛr , kɛrɛ ɔwe mə yɔ kərəp-e , ɔ sap ahakɛ ka ȧŋdɛr ŋɔŋ gbeŋ .
46006019	Naŋ nə tɛ hɛ kəpa madɛr ma nu mə yi ȧŋseth ŋa ɔYina məsəm ɔwe yi nu rokor , ɔwe Kuru ɔ sɔŋ nu-i ? Ɔwa naŋ tha banɛ-e ,
46006020	kotȧy-e a po wai nu mɔlɔ məbaki . Tiyȧŋ yikis Kuru ka madɛr ma nu .
46007001	Ɔwa salata mȧtȧy ama nə gbalər mi-e , i pa pə yi ɔfinɔ bepi wan duni ɔ te gboŋ wuni bom .
46007002	Kɛrɛ kȧmȧ a thaŋkanɛ kərəp-e , ta wuni o wuni ɔ ba ɔrani kɔŋ ; ɔwa ta ubɛra o bɛra ɔ ba ɔwos kɔŋ .
46007003	Ta ɔwos ɔ yɔ mayɔ ma kənantȧ ka ɔrani , yi ɔrani sɔ ka ɔwos .
46007004	Ɔrani ɔ ba hɛ afɔsɔ ka ȧŋdɛr ŋɔŋ kəte ba ɔwos ; ɔwa ɔwos sɔ ɔ ba hɛ afɔsɔ ka ȧŋdɛr ŋɔŋ kəte ba ɔrani .
46007005	Te pɛnsa ukin ka ɔlɔm , thambe sɔthlɔm na ŋarəŋ nə ba ti dim din ta alɔkɔ agbut , kȧmȧ nə gbəli ba aŋfɛrɛ tə kəwop asum yi kəramnɛ . Kədarəŋ kati ta nə kȧl pantnɛ rɔkin , kȧmȧ Sethani ɔ te gbɔns nu asabu ŋa kate gbəli muyu mafela ma nu .
46007006	Kɛrɛ i pa ȧte tə kətei nu ti gbo asako , pə yi hɛ ta asiraŋ .
46007007	I yema naŋ kȧmȧ afəm bɛ aŋ yi mɔ mə minɛ i yi ; kɛrɛ wuni o wuni ɔ ba ara Kuru ɔ boya kɔ , ukin mɔ ȧte , ulɔm mɔ ȧtȧŋ .
46007008	Tiyȧŋ i pa ka ante nȧntȧ yi ka ȧŋbora-e , pə yi ɔfinɔ ta ȧtȧ ŋaŋ bepi aŋ tiyȧ mɔ minɛŋ .
46007009	Kɛrɛ bepi aŋ gbəli hɛ muyu-e , ta aŋ nȧntȧ rɛ aŋ balȧ-e ; kotȧy-e pə yi ɔfisa tə kənantȧ pəthas kəba məfela məfey fey .
46007010	Kɛrɛ ka aŋnȧntȧ dɛ yi aŋbalȧ-e , pə yi hɛ minɛŋ kɛrɛ ɔMarki kɔnɔ yamari , i pa kȧmȧ ɔrani ɔ te wur ka ɔwos kɔŋ ;
46007011	kɛrɛ bepi ɔ wur-e , ta ɔ te sɔ balȧ , thalɔm ta ɔ kȧl manɛ yi ɔwos kɔŋ . Ɔwa ta ɔwos ɔ te ter ɔrani kɔŋ .
46007012	Ka alɔm minɛ i pa , ( ɔMarki thahɔ ) , bepi uwɔnt o wɔnt ɔ ba urani ɔwe te lanɛ-e , ɔwa ɔ selɔ tə kəyira yi kɔn-e , ta ɔ te ter kɔ .
46007013	Ka ɔwuni bom ɔwe ba ɔwos ɔwe te lanɛ-e , bepi ɔ selɔ tə kəyira yi kɔn-e , ta ɔ te ter kɔ .
46007014	kotȧy-e ɔrani ulanɛ ɔ səməs ɔwos ɔwe te lanɛ , dɛ yi ɔwos ulanɛ ɔ səməs ɔrani ute lanɛ . Bepi pə yi hɛ yaŋ-e , aŋwuth a nu aŋ tə ba mayi ma aŋkafri ; kɛrɛ ka-ake aŋ yi agbəraŋ .
46007015	Kɛrɛ bepi ɔte lanɛ ɔ yema tə kəwur-e , ta ɔ wur . Ɔwɔnt runi thalɔm ɔwɔnt bɛra ɔ yi hɛ usekanɛ ka mȧtȧy məwunɔŋ ; Kuru ɔ muti su tə kəyira ka mȧthɔfəl .
46007016	Tiyȧŋ , munɔ ɔrani to mə gbəli tȧrȧ bepi mə tə kisis ɔwos mu-i , thalɔm munɔ ɔwos , to mə gbəli tȧrȧ bepi mə tə kisis ɔrani ka mu-e ?
46007017	Kɛrɛ mɔlɔ ma ɔMarki ɔ po sɔŋ wuni o wuni matəma mɔŋ-e , dɛ yi mɔ mə nə la yi ma Kuru ɔ po muti nu-e , ta nə kɔth ri . Yaŋ i botəs ti ka ɛchɔch bɛ .
46007018	Bepi a tela wuni ɔwe yi ubirons ta ɔ te səkɛ ute birons . Bepi a tela wuni ɔwe te yi ubirons , ta ɔ te səkɛ ubirons .
46007019	Kəbirons kə ba hɛ tȧy , yi kəte birons kə ba hɛ tȧy , kɛrɛ kəwop ɛthɔ ya Kuru-e , ka ba tȧy .
46007020	Ta wuni o wuni ɔ tiyȧ ka ɔtəma ro ɔ la yi ma a muti kɔ .
46007021	Bepi-e , ka ȧŋlɔkɔ ma a muti mu mə yi utar-e , te soli ti , kɛrɛ bepi mə gbəli sɔthɔ rəwankom-e , yɔ ti .
46007022	Ȧtesoma-e bepi ɔMarki ɔ la tela wuni ɔwe la yi utar-e , ɔwuni kati ɔ yi uwankom ka ɔMarki . Ya pə yi sɔ ɔwe a la tela ma ɔ yi uwankom-e , ɔ yi tɛn utar ka Krayst .
46007023	A po way nu mɔlɔ məbaki , te nu səkɛ antar ŋa afəm a kəpet .
46007024	Tiyȧŋ ro mə nə la təmȧ ma a muti nu-e , təmȧ ri nu yi Kurɔŋ .
46007025	Ɔwa salata aŋfanɛ-e , i ba hɛ ti ayamari ŋa ɔMarki , kɛrɛ i sɔŋ ȧŋnanɛ a mi , mɔlɔ ma wuni ɔwe yi ubɔthi lanɛ salata ȧŋney ŋa ɔMarki .
46007026	Tiyȧŋ i nanɛ kəpa salata ȧŋsɔmpa aŋa yi su-e , ka-ake pə yi naŋ ɔfinɔ bepi wuni ɔ tiyȧ mɔ mɔ yi .
46007027	Bepi mə ba urani , te thɛns tə kəter kɔ . Bepi mə ba hɛ urani-e , te thɛns urani .
46007028	Kɛrɛ bepi mə nantȧ-e , ahakɛ thahɔ . Ɔwa bepi ubɔrkɔ ɔ balȧ-e , ahakɛ thahɔ , kɛrɛ aŋfəm awunɔŋ aŋ tə ba ayagba ka madɛr . Ɔwa i yema naŋ kisis nu kəwur ri .
46007029	Kɛrɛ awɔnt , i yema pa ȧte kəpa ye , Pə tiyȧ su alɔkɔ agbut , pə yi mɔ-e , kətəp ka-ake , ŋaŋ aŋa ba arani-e , ta aŋ yi mɔ ante ba .
46007030	Ɔwa ŋaŋ aŋa bok-e , ta aŋ yi mɔ ante bok ; ɔwa ŋaŋ aŋa ba məbɔnɛ-e , ta aŋ yi mɔ ante ba məbɔnɛ , dɛ yi ŋaŋ aŋa way-e , ta aŋ yi mɔ aŋa te sɔthɔ ,
46007031	ɔwa sɔ-e , aŋa mə kyanɛ ɛyɛt ya ȧdȧru are-e , ta aŋ te kyanɛ yi ɔləs , kotȧy-e mayi ma ȧdȧru mə ba kəthas .
46007032	I yema kȧmȧ nə te ba ɛyagba ya ȧdȧru . Ɔte nȧntȧ ama ɔte balȧ-e , ɔ botər ȧmerȧ ta mȧtȧy ma ɔMarki , to ɔ gbəli yɔ kȧmȧ ɔ bɔnɛs ɔMarki ;
46007033	kɛrɛ kɔn ɔwe po nantə-e , ɔ botər ȧmerȧ ta mȧtȧy ma ȧdȧru , to ɔ gbəli bɔnɛs ɔrani kɔŋ .
46007034	Ɔgbaskɛ ɔ yi sɔ kətɔŋ ka ɔrani yi ɔfanɛ . Ufanɛ ɔ botər ȧmerȧ ta mȧtȧy ma ɔMarki , kȧmȧ ɔ gbəli yi usəm ka ȧŋdɛr yi ka ȧŋmerȧ ; kɛrɛ kɔn ɔwe po balȧ-e , ɔ botər ȧmerȧ ta mȧtȧy ma ȧdȧru , to ɔ gbəli bɔnɛs ɔwos kɔŋ .
46007035	I fɔf ȧte tə kəmar nu , pə yi hɛ tə kəbot nu rə ɔkɛthanɛ , kɛrɛ ta salata ȧtȧ yi təfinɔ , kȧmȧ nə bȧtho ɔMarki rə kəpȧŋ asoli .
46007036	Kɛrɛ bepi wuni o wuni ɔ nanɛ ɔ yɔ hɛ ɔfinɔ ka ɔwan kɔŋ ubɛra ufanɛ-e , bepi tȧren ta kȧbala kɔŋ tə yema po thas-e , bepi tha pə yi-e , ta ɔ yɔ ȧtȧ ɔ yema , ahakɛ thahɔ ; ta ɔ baləs kɔ .
46007037	Kɛrɛ kɔn ɔwe təmȧ ɔbaki mədɛr ka ȧŋmerȧ ŋɔŋ , pə yi hɛ kəpa məyɔ mə yi hɛ-e , kɛrɛ ɔ ba məmari tə kəyɔ ȧtȧ ɔ yema-e , ɔwa ɔ po botəs ti ka ȧŋmerȧ ŋɔŋ tə kəbɛnɛ ɔwan kɔŋ ufanɛ , ɔ yɔ ɔfinɔ .
46007038	Tiyȧŋ kɔn ɔwe baləs ɔwan ufanɛ kɔŋ ɔ yɔ ɔfinɔ ; kɛrɛ kɔn ɔwe te baləs kɔ-e , kɔn ɔ tha yɔ ɔfinɔ .
46007039	Ɔrani ɔ yi usekanɛ fani ɔwos kɔŋ ɔ yi ras ukəli ; kɛrɛ bepi ɔwos kɔŋ ɔ fi-e , ɔ gbəli balȧ ka ɔwe ɔ yema kɛrɛ ta pə yi gbo ka wuni ɔwe yi ulanɛ ka ɔMarki .
46007040	Kɛrɛ ka magbək ma mi-e , ɔ tə tha ba məbɔnɛ bepi ɔ tiyȧ mɔ mɔ yi ; ɔwa i nanɛ i ba sɔ ɔYina ka Kuru .
46008001	Ɔwa ta salata ɛyɛt ɛdi ɛyɛ a fȧkȧ ɛrɔŋ-e , sə tȧrȧ kəpa pə sɔk su bɛ ta ti . Ɔwa kətara tȧy kə tə ŋata ȧmerȧ , kɛrɛ mȧbɔthər mə tə sɔŋ kətemp .
46008002	Bepi wuni o wuni ɔ nanɛ ɔ tȧrȧ thɔŋ tȧy o tay-e , halisa ɔ tha tɛ hɛ ras mɔ mɔ mar tȧrȧ .
46008003	Kɛrɛ bepi wuni ɔ bɔthər Kurɔŋ , kɔnɔ Kuru ɔ tȧrȧ .
46008004	Tiyȧŋ salata kȧdi ɛyɛt ɛfȧkȧ ɛrɔŋ-e , sə tȧrȧ kəpa ɛyɛt ɛpath ɛ yi hɛ koko ka ȧdȧru , ɔwa kuru ulɔm ɔ yi hɛ thambe ukin gbo .
46008005	kotȧy-e hali ɛ yi ɛyɛ a bont turu-e , pə yi rokɔm-o , thalɔm nɔru , ( ma pə yi turu təgbȧthi dɛ yi amarki agbȧthi aŋ yi ) ,
46008006	kɛrɛ saŋ sə ba gbo ɔKuru ukin , pə yi mɔ ɔKas ɔwe təpi ɛyɛt bɛ , ɔwa saŋ sə ba aŋesəm kətȧŋȧnɛ kɔŋ . Dɛ yi ɔMarki kin gbo ɔ yi , Yisɔs Krayst kɔnɔŋ ; ka asabu ŋɔŋ ɛyɛt bɛ ɛ yi , ɔwa ka ɔwe saŋ sɔ sə yi .
46008007	Kɛrɛ afəm bɛ tha ba kȧtȧrȧ ake ; kɛrɛ alɔm-e , mɔ mə matanɛ maŋ mə yi-e , aŋ di haŋ ka-ake mɔ ɛdi ɛ yi sathka ; ka ɛmerȧ ɛ yaŋ-e , ma ɛ yi ɛyay-e , ɛ yifasnɛ .
46008008	Ɛyɛt ɛdi ɛ mar hɛ su ka Kuru . Bepi sə di-e , pə mar hɛ su , ɔwa bepi sə di hɛ , sə paŋ hɛ ti tȧy .
46008009	Botər nu ȧmerȧ ta thani rə roŋ o roŋ aŋsako a nu aŋe aŋ səkɛ rəka rəpənthbəla ka aŋa ba kəlanɛ kərant .
46008010	Ȧtesoma-e bepi wuni ɔ nənk munɔ ɔwe tȧrȧ tȧy ma mə yirȧ tə kədi ka ȧŋseth ŋa ɛrɔŋ-e , bepi ɔ yi urant-e , pə gbəli hɛ yi ɔ tə minthasnɛ tə kədi sɔ ɛyɛt ya ɛsathka-i ?
46008011	kotȧy-e ɔwuni urant ɔwe-e , pə yi mɔ ɔwɔnt ta ɔwe Krayst ɔ fi-e , a ləsər kɔ salata kȧtȧrȧ tȧy ka mu .
46008012	Tiyȧŋ ma mə nə yɔ ahakɛ awunɔŋ keŋamnɛ aŋwɔnt-e , nə ləsər ɛmerȧ yaŋ ɛrȧnt , ɔwa nə yɔ sɔ ɔləs kəŋamnɛ Kraystȧŋ .
46008013	Tiyȧŋ bepi ra rədi ra mǝ yɔ ɔwɔnt mi ɔ pənthbəla-e , i selɔ hɛ sɔ di ɔsɛm thəbana kȧmȧ i te yɔ ɔwɔnt mi ɔ pənthbəla .
46009001	Minɛ i yi hɛ usom tə tɛntɛnɛ-i ? I yi hɛ kəyaŋkaŋ-i ? Minɛ i tha nənk hɛ Yisɔs Krayst ɔMarki ka su-i ? Naŋ nə yi hɛ mapanth ma mi ka ɔMariki-i ?
46009002	Hali i yi hɛ usom ka afəm alɔm-e , kɛrɛ i yi usom ta ȧtȧ nu , kotȧy-e naŋ nə yi maseri ma rasom ra mi ka ɔMarki .
46009003	Aŋgbaki a mi ŋi aŋe ka ŋaŋ aŋa gbɛŋgbɛŋ mi ,
46009004	Saŋ sə ba hɛ mamari tə kədi yi kəmun-i ?
46009005	Saŋ sə ba hɛ mamari tə kəkɔtha urani ɔwe yi uwɔnt ka kȧlanɛ , mɔ aŋsom alɔm-i , dɛ yi mɔ aŋwɔnt ŋa ɔMarki dɛ yi Kayafas-i ?
46009006	Thalɔm pə yi minɛ gbo son yi Banabasȧŋ , sə ba hɛ mamari tə kətey kəyɔ məpanth yi mȧta ma su-i ?
46009007	Ɔkurgba ureke ɔ kɔnɛ ka kȧtim kədarəŋ ka kɔnɔ gbeŋ ɔ ram ti-e ? Kanɛ mə tɛp kɔr kədarəŋ kɔ te di mȧkomi mati-e ? Thalɔm kanɛ mə wɔnthər kəwarɛ kədarəŋ kɔ te sɔthɔ manɔnɔ ma akuthi-e ?
46009008	Minɛ i fɔf gbo mȧbȧlȧnɛ ma afəm a kəpet-i ? Ȧŋthɔ gbeŋ aŋ pa hɛ ti sɔ-i ?
46009009	kotȧy-e a gbal ti ka ȧŋthɔ ŋa Mosis , hɔ , Te fɔkər kȧsəŋ ka ɔna ma mɔ sap ȧpəla . Pə yi ta təna gbo son tə Kuru ɔ raŋko-i ?
46009010	Thalɔm ɔ pa ti bɛ ta salata su-i ? Tə tɛntɛnɛ ɔ gbal ti ta ȧtȧ su , kȧmȧ ɔwe kutha dɛ yi ɔwe mə nas ȧpəla aŋ tə gbak ȧmerȧ tə kəsɔthɔ pəlɔm .
46009011	Bepi sə po tɛp mȧtȧy ma ɔYina məsəm do rɔnu-e , tȧy təkɛthanɛ tȧŋ bepi sə rɔk ɛyɛt ɛ nu salata madɛr ma su-i ?
46009012	Bepi akarmɔkɔ alɔm aŋ ba mamari ame rokɔm ka nu-e , saŋ sə thas hɛ ŋa-i ? Kɛrɛ sə kianɛ hɛ mamari mati . Sə muyu mȧtȧy bɛ kȧmȧ sə te bɛnt mapa məfinɔ ma Krayst .
46009013	Nə tɛ hɛ kəpa ŋaŋ aŋa bȧtho yi ɛyɛt ɛsəm ya ȧŋseth ŋa Kuru-e , aŋ di ɛyɛt ɛsəm yati-i , dɛ yi aŋfode ŋa ȧŋbɛsɛ aŋ ba sɔ ɛni yaŋ kəwur ka ȧŋbɛsɛ-i ?
46009014	Ya pə yi sɔ ɔMarki ɔ poŋ bot ti kəpa ŋaŋ aŋa kawandi mapa məfinɔ ma Kuru-e , aŋ yi tə kəsɔthɔ kadi ka ŋaŋ kəwur ka mapa məfinɔ ma Kuru .
46009015	Kɛrɛ minɛ i kianɛ hɛ mamari ame ; thalɔm i gbal hɛ mȧtȧy ame kȧmȧ a yɔ ma ta ȧtȧ mi ; kotȧy-e pə fisa mi i fi pəthas pə yi wuni o wuni ɔ yɔ kagbək kȧmi ɛyonka kə tiyȧ fu .
46009016	kotȧy-e i ba hɛ ȧmerȧ akabanɛ ȧŋsabu ŋa kȧ kawandi kȧmi mapa məfinɔ ma Kuru , ȧtesoma-e a reŋ mi kȧthambe kati . Te ba ti , sɛkɛ mi-o bepi i kawandi hɛ mapa məfinɔ ma Kuru !
46009017	Ɔwa bepi i yɔ ȧte ka mȧselɔ ma mi gbo-e , i ba ȧrȧm ; kɛrɛ bepi pə yi hɛ ka mȧselɔ ma mi-e , halisa a po maŋkər mi aŋgbɛthɛŋ ŋati .
46009018	Bepi ya pə yi-e , ko yi ȧŋrȧm a mi thɔŋ-a ? Aŋ yi kəpa ma mə i kawandi mapa məfinɔ ma Kuru-e , i taməs ma kəyaŋkaŋ kəte bot mɔlɔ , kȧmȧ i te kianɛ mamari ma mi ɔthasər ka mapa məfinɔ ma Kuru .
46009019	Hali ma wuni o wuni ɔ te ba afɔsɔ rokɔm ka mi-e , i po səkɛ utar ka afəm bɛ kȧmȧ i bȧr sɔthɔ agbȧthi .
46009020	Ka aŋYuda i səkɛ mɔ uYuda , kȧmȧ i sɔthɔ aŋYuda . Ka ŋaŋ aŋa yi ratha ka anthɔ-e , i botnɛ roratha ka ȧŋthɔ kȧmȧ i sɔthɔ ŋaŋ aŋa yi ratha ka ȧŋthɔ .
46009021	Ka ŋaŋ aŋa te ba athɔ-e , i yi mɔ ute ba athɔ ( pə yi hɛ kəpa i ba hɛ ȧŋthɔ ka Kurɔŋ kɛrɛ i yi roratha ka ȧŋthɔ ŋa Krayst ) . Kaŋka gbo i sɔthɔ ŋaŋ aŋa te ba athɔ .
46009022	Ka aŋyay i səkɛ uyay kȧmȧ i sɔthɔ aŋyay . I po səkɛ mȧtȧy bɛ salata afəm bɛ kȧmȧ rə roŋ o roŋ i gbəli kisis alɔm .
46009023	I yɔ ȧte bɛ salata mapa məfinɔ ma Kuru kȧmȧ sə yeranɛ ka mafinɔ mati .
46009024	Nə tɛ hɛ kəpa aŋa mə gbukɛ rȧ ȧgbȧkȧnɛ aŋ gbukɛ bɛ-i , kɛrɛ ukin gbo kɔnɔ mə sɔthɔ amɔlɔ-i ? Ɔwa gbukɛ nu yaŋ kȧmȧ nə sɔthɔ .
46009025	Ulaŋgba o langba ɔwe mə gbakanɛ ka ɛwol ya kasɔnka ɔ yi ugbɛt rə koko bɛ . Ɔwa ŋaŋ aŋa yɔ ti tə kəsɔthɔ ȧniyɔ ŋa ɛbɔpər məthey ; kɛrɛ saŋ sə yɔ ti tə kəsɔthɔ ȧniyɔ aŋa mə te ləsər thȧnkȧŋ .
46009026	Tiyȧŋ ya i gbukɛ , pə yi hɛ rə kəte tȧrȧ ; yaŋ sɔ i tim , pə yi hɛ rə kəbɔfthar aŋfena .
46009027	Kɛrɛ i mɛməs ȧŋdɛr a mi , ɔwa i bɛnɛ ŋi ka rȧtar , ta thani kədarəŋ ka ma i po kawandi ka alɔm-e , min minɛnɛ , a kathi mi tə kəte bek .
46010001	Awɔnt , i yema kȧmȧ nə kala ȧmerȧ kəpa aŋfəm a su abȧki bɛ aŋ po yi thəpaŋ roratha ka kagbəpər ka ȧŋbunth ŋa akima , ɔwa ŋa bɛ aŋ po fəsi kȧbȧŋ kəyim .
46010002	A baftays ŋa bɛ sɔ ka ȧŋbunth akima yi kȧbȧŋ tə kətaŋ Mosisȧŋ .
46010003	Ɔwa ŋa bɛ aŋ di kadi kəsəm kin ka ɔYina ;
46010004	ŋa bɛ sɔ aŋ mun ramun din ra ro Yina ; kotȧy-e aŋ mun ka aŋgbalaŋ ŋa ro Yina ŋati aŋa bɔ tȧŋ ŋa . Ɔwa aŋgbalaŋ ŋati ŋȧ yi Kraystȧŋ .
46010005	Kɛrɛ pə bun yi ŋa bɛ aŋ bɔnɛs hɛ Kuru ; te ba ti aŋ fi ro wula .
46010006	Ɔwa mȧtȧy ame mə yi ɛmɔl ta ȧtȧ su kȧmȧ sə te milɛ mȧtȧy mələs , mɔ mə ŋaŋ aŋ milɛ .
46010007	Ta a pa ras nə yi abȧtho ɛrɔŋ mɔ mə alɔm kətɔŋ ka ŋaŋ aŋ po yɔ ; mɔ mə a po gbal kəpa , Aŋfəm aŋ yirȧ tə kədi yi kəmun , kaŋ yokanɛ tə kəwol .
46010008	Ta a pa ras sə yɔ kərəp , mɔ alɔm kətɔŋ ka ŋaŋ aŋ po yɔ , kaŋ fi ka ȧrey ŋin ɛwul kəgba ɛsas .
46010009	Ta a pa ras sə mɛmər ɔMarki , mɔ mə alɔm kətɔŋ ka ŋaŋ aŋ po yɔ , ɔwa ɛbok aŋ dim ŋa .
46010010	Ta a pa ras nə fɔfəthanɛ , mɔ mə alɔm kətɔŋ ka ŋaŋ aŋ po yɔ , ɔwa ɔDim ɔ dim ŋa .
46010011	Ɔwa mȧtȧy ame bɛ mə yɔnɛ ŋaŋ tə kəyi ȧmȧŋ , ka a gbal ma mɔ amɔl ta ȧtȧ su , ma pə yi sə bəpər ka ɔlasər wa ɛyamana .
46010012	Tiyȧŋ ɔwe nanɛ kəpa ɔ təmȧ , ta ɔ bumnɛ ta thani ɔ fumpɔ .
46010013	Agbɔns o gbɔns aŋ gbəli hɛ derər nu thambe ara mə der ka wuni o wuni kəpet ; kɛrɛ Kuru ɔ yi ubɔthi lanɛ , ɔwa ɔ ba hɛ kəselɔ a gbɔns nu pəthas ȧtȧ nə gbəli , kɛrɛ ma aŋgbɔns aŋ bek-e , ɔ tə kanthi roŋ dəgbukɛ kȧmȧ nə gbəli muyu .
46010014	Tiyȧŋ ȧŋbɔthər a mi , gbukɛ nu kəwur rə kəbatho ɛrɔŋ .
46010015	I fɔfȧnɛ nu mɔ afəm atempi ; gbək ti nu ȧtȧ i pa .
46010016	Ampɔthi ŋa aruba aŋa sə ruba-e , aŋ yi hɛ kayeranɛ ka mȧtir ma Kraist-i ? Kabo ȧke sə siməth-e , kə yi hɛ kayeranɛ ka ȧŋdɛr ŋa Kraist-i ?
46010017	Ɔwa mɔ mȧ kabo kə yi kin-e , saŋ sɔ hali ma sə yi sa agbȧthi-e , sə yi adɛr ŋin . Kotȧy-e saŋ bɛ sə po yeranɛ ka kabo kin kati .
46010018	Kəli nu aŋIsrɛl thəpaŋ . Ŋaŋ aŋa di ɛsathka-e , ŋa tha yeranɛ ka ȧŋbɛsɛ-i ?
46010019	To mə i pa thɔŋ-a ? Da rəbumərnɛ rə yi rəka-i , thalɔm ara a sɔŋ sathka ka ɛyɛt ɛbumərnɛ rə yi rəka-i ?
46010020	Gbere , kɛrɛ i pa , ɛyɛt ɛyɛ tȧbona təlɔm aŋ sɔŋ sathka-e , aŋ sɔŋ yi ka akərəfi aləs , pə yi hɛ ka Kuru ; ɔwa i yema hɛ nə ba məmanɛ yi akərəfi aləs .
46010021	Nə gbəli hɛ mun ka ampɔthi ŋa ɔMarki yi ka ampɔthi ŋa akərəfi aləs ; nə gbəli hɛ di ka ȧŋthebul ŋa ɔMarki , dɛ yi ka ȧŋthebul ŋa akərəfi yawin-əŋ .
46010022	Sə yema yɔ kȧmȧ ɔMarki ɔ ba kətut-i ? Saŋ sə ba afɔsɔ pəthasi kɔ-i ?
46010023	Mȧtȧy bɛ mə yi məlompi ta ȧtȧ mi , kɛrɛ mȧtȧy bɛ mə yi hɛ məmari . Mȧtȧy bɛ mə yi məlompi ta ȧtȧ mi , kɛrɛ mȧtȧy bɛ mə mar hɛ ȧmerȧ .
46010024	Ta wuni o wuni ɔ te thɛn ȧtȧ yi təfinɔ ta atɔŋ gbo son-e , kɛrɛ wuni o wuni ta ɔ thɛn ȧtȧ yi təfinɔ ta aŋkos ŋɔŋ .
46010025	Rəka o rəka ara a thila ka ɔdɛr ɔthila-e , di ri nu kəte yifəth tȧy o tȧy salata ȧmerȧ .
46010026	kotȧy-e Kuru Məsaba kɔnɔ ba ȧdȧru yi ɔlasǝr wati .
46010027	Bepi ukin ka ante lanɛ ɔ muti nu ka amet-e , ɔwa nə nanɛ tə kəkɔ-e , di koko bɛ ara a bot rodi ka nu , ɔwa te yifəth tȧy o tȧy salata ȧmerȧ .
46010028	Kɛrɛ bepi wuni o wuni ɔ pa ro rɔnu , Are , a sɔŋ ri sathka . Te di salata kɔn ɔwe tɔri mu ti rɛ yi sɔ salata ȧmerȧ ȧferȧ .
46010029	( Ȧŋmerȧ ŋa ɔwuni kati ŋȧ mɛ i ley ; aŋa mu thahɔ ) . Kɔyɛŋ gbeŋ ȧŋmerȧ ŋa wuni lɔm aŋ gbəli thonkas kayi kəyaŋkaŋ ka mi-e ?
46010030	Bepi minɛ kətaŋ ka aboŋa-e , i di rɛ kəmuti mɔmɔ-e , kɔyɛŋ mə a fofiya mi salata arəka ta ara i muti mɔmɔ-e ?
46010031	Ȧŋsabu aŋ yi kəpa , bepi nə di-e , thalɔm nə mun-e , thalɔm nə yɔ tȧy o tai-e , yɔ ti nu bɛ salata aŋyiki ŋa Kuru .
46010032	Te nu sɔŋ kəthɛn o kəthɛn , pə yi ka aŋYuda-o , thalɔm aŋKrik-o , thalɔm ka aŋchɔch .
46010033	Mɔ mȧ minɛ i yɔ kȧmȧ pə bɔnɛ afəm bɛ ka tȧy o tȧy , ɔwa i thɛns hɛ ȧtȧ yi təbȧrnɛ ta ȧtȧ mi gboŋ-e , kɛrɛ ȧtȧ yi təbarnɛ ta agbȧthi , kȧmȧ aŋ kisi .
46011001	Ɔwa yi nu ȧtȧnsȧnɛ mi mɔ mə minɛ mə i tansanɛ Kraystȧŋ .
46011002	Awɔnt , i thɔkəs nu ma nə nanɛ mi ka mȧtȧy bɛ , dɛ yi nə wop ɔbaksər ɛpa mɔ mə i po lȧnki yi do rɔnu .
46011003	Kɛrɛ i yema nu nə tȧrȧ kəpa ɔkərəbomp ka wan duni o wan duni ɔ yi Krayst ; ɔwa ɔkərəbomp ka wuni bom o wuni bom ɔ yi ɔwos kɔŋ ; ɔwa ɔkərəbomp ka Krayst ɔ yi Kurɔŋ .
46011004	Te ba ti , wan duni o wan duni ɔwe mə ramnɛ thalɔm ɔ kawandi kəba rȧbomp rɔŋ rə gbəpər , ɔ lapəs rȧbomp rɔŋ .
46011005	Kɛrɛ wuni bom o wuni bom ɔwe mə ramnɛ thalɔm ɔ kawandi-e , bepi ɔ gbəpər hɛ rȧbomp rɔŋ-e , ɔ lapəs rȧbomp rɔŋ , ȧtesoma-e pə yi tȧy tin mɔ a fon kɔ .
46011006	kotȧy-e bepi wuni bom ɔ gbəpərnɛ hɛ-e , ta a fon kɔ gbo ; kɛrɛ tȧy ta məlap tȧŋ tə kəfon kɔ , tiyȧŋ ta ɔ gbəpərnɛ .
46011007	Tɛntɛnɛ wan duni ɔ yi hɛ tə kəgbəpər rȧbomp rɔŋ pəkasifɛ ɔ yi ka mȧbȧlȧnɛ yi aŋyiki ŋa Kurɔŋ ; kɛrɛ ɔwuni bom kɔn ɔ yi aŋyiki ŋa ɔwan duni .
46011008	Ȧtesoma-e ɔwan duni ɔ wur hɛ thəpaŋ ka ɔwuni bom , kɛrɛ ɔwuni bom ɔ wur ka ɔwan duni .
46011009	A bɛmpa hɛ ɔwan duni ta salata ɔwuni bom ; kɛrɛ a bɛmpa ɔwuni bom ta salata ɔwan duni .
46011010	Tiyȧŋ ɔwuni bom ɔ yi tə kəgbəpər rȧbomp rɔŋ yi akumbafele , salata aŋmȧleka .
46011011	Ɔwuni bom ɔ yi hɛ thɔkɔ kəwur ka ɔwan duni , ta a pa ras ɔwan duni ɔ yi thɔkɔ kəwur ka ɔwuni bom rokor ka ɔMarki .
46011012	kotȧy-e mɔ mə ɔwuni bom ɔ la wur ka ɔwan duni-e , yaŋ sɔ ka-ake ɔwan duni mɔ wur ka ɔwuni bom ; ka mȧtȧy bɛ mə wur ka Kuru Məsaba-əŋ .
46011013	Na gbeh , gbək ti nu . Pə yi tȧy təfinɔ ta ɔwuni bom ɔ ramnɛ Kuru kəte gbəpərnɛ-i ?
46011014	Mȧyi ma rawuni kəpet mə thəksa hɛ nu kəpa bepi wan duni ɔ ba afon abɔli-e , aŋ yi məlap do rɔŋɔŋ-i ?
46011015	Kɛrɛ bepi wuni bom ɔ ba afon abɔli-e , aŋ yi hɛ kɔ ayiki-i ? Ȧtesoma-e a sɔŋ kɔ aŋfon ŋɔŋ tə kəyi ȧgbəpərȧ .
46011016	Bepi wuni o wuni ɔ yema thoŋka ti-e , sə ba hɛ matanɛ mati , ɔwa ɛchɔch sɔ ɛ ba hɛ ma .
46011017	Ma i tɔri nu ȧtȧy ȧte-e , i gbəli hɛ kori kori ɛgbanɛ ɛ nu , pəkasifɛ be ta tȧy təfinɔ-e , tȧy tələs tə wur ri .
46011018	Ka ɔtɔtɔkɔ bepi nə der rɔkin ka ȧŋseth ŋa Kuru-e , i təl kəpa ɔgbaskɛ gbaskɛ ɔ yi nu kətɔŋ ; ɔwa i lanɛ ti dɔ .
46011019	kotȧy-e təgbanth tə ba tə kəyi kətɔŋ ka nu , kȧmȧ a tȧrȧ ŋa gbəraŋ aŋa a po mɛmər kətɔŋ ka nu .
46011020	Tiyȧŋ ma nə thoŋklanɛ rɔkin-e nə di hɛ mən kadi ȧke ɔMarki gbeŋ .
46011021	kotȧy-e ma nə di-e , ɔkin o kin ɔ timnɛ tə kəsɔthɔ kadi kɔŋ ; ukin ɔ di mɔ udor-e , ka ulɔm ɔ tis .
46011022	Ko-e ? Nə ba hɛ aseth ro nə gbəli di dɛ yi nə mun-i ? Thalɔm nə farki ȧŋseth ŋa Kuru-i , ɔwa nə lapəs ŋaŋ aŋa te ba-i ? To mɛ i gbəli pa do rɔnu-a ? I gbəli kori kori nu ta ȧte-i ? Sako , i yɔ hɛ yi .
46011023	Minɛ i po sɔthɔ ka ɔMarki ȧtȧ i laŋklia nu , kəpa ɔMarki Yisɔs ka rȧtȧtȧk rati ara a sɔnd kɔ-e , ɔ gbasi kabo .
46011024	Ɔwa ma ɔ po muti mɔmɔ-e , ɔ siməth ki , kɔ pa , Gbasi nu , ɔwa di ; ake kə yi ȧŋdɛr a mi aŋa yi ta ȧtȧ nu . Yɔ nu ȧte tə kənanɛ mi .
46011025	Ya pə yi sɔ ma a po di-e , ɔ gbasi ampɔthi , ɔ pa , Ampɔthi aŋe ŋȧ yi aŋlemranɛ afu ŋa mȧtir ma mi . Yɔ nu ȧte , ɔwa ka ɔkatkat mȧ nə mun ma-e , yɔ ti nu tə kənanɛ mi .
46011026	kotȧy-e ka ɔkatkat mȧ nə di kabo ake , ɔwa nə kȧl mun ka ampɔthi aŋe , nə taməs rafi ra ɔMarki haŋ ɔ kȧl der .
46011027	Bepi wuni o wuni ɔ di kabo ake-e , ɔwa ɔ mun ka ampɔthi aŋe ŋa ɔMariki-e , rə kəte ba məmari-e , ɔ tə ba mətheri salata ȧŋdɛr yi mȧtir ma ɔMarki .
46011028	Tiyȧŋ wuni o wuni ɔ yi tə kəgbɛŋgbɛŋ aŋyɛthɛ ŋɔŋ ; kədarəŋ kati ɔ gbəli di kabo kati , ɔ kȧl mun ka ampɔthi ŋati .
46011029	Ȧtesoma-e , bepi wuni ɔwe bek hɛ ɔ di-e , ɔwa ɔ kȧl mun-e , ɔ di dɛ yi ɔ mun mətheri ka aŋyɛthɛ ŋɔŋ ma ɔ te botərnɛ ȧmerȧ ta ȧŋdɛr ŋa ɔMarki .
46011030	Ta ȧŋsabu aŋe-e , agbȧthi kətɔŋ ka nu aŋ yi arȧnt dɛ yi atuy , ka agbȧthi sɔ aŋ fi .
46011031	Kɛrɛ bepi sə thektheknɛ-e , a ba hɛ kəthoŋkas su .
46011032	Kɛrɛ ma ɔMarki ɔ thonkas su-e , ɔ tə thalər su kȧmȧ sə te sɔthɔ mətheri dɛ yi ȧdȧru .
46011033	Tiyȧŋ aŋwɔnt a mi , ma nə thoŋklanɛ rɔkin tə kədi-e , kar ɔkin ka ulɔm .
46011034	Bepi wuni o wuni ɔ yi udor-e , ta ɔ di ro seth kɔŋ , kȧmȧ pə yi-e , ma nə thoŋklanɛ rɔkin-e , nə sɔthɔ hɛ mətheri . Ma i der-e , i ti lompəs mȧtȧy məlɔm .
46012001	Ɔwa , aŋwɔnt a mi , i yema kȧmȧ nə tȧrȧ ta ɛboya ya ɔYina məsəm .
46012002	Fɔtha nə tȧrȧ kəpa nə la yi akafri , ɔwa a la yɛthəs nu yi ɛyɛt ɛpath ɛbobo , rə roŋ o roŋ a kera nu .
46012003	Tiyȧŋ i yema kȧmȧ nə tȧrȧ kəpa wuni o wuni ɔwe fɔf ka aŋfɔsɔ ŋa ɔYina məsəm ɔ gbəli hɛ pa , Yisɔs , uraŋka wɔŋ ; ɔwa wuni o wuni ɔ gbəli hɛ pa , Yisɔs ɔ yi ɔMarki , thambe ka ɔYina məsəm .
46012004	Ɔwa ɛboya ɛgbanthɛ tətəp ɛ yi , kɛrɛ ɔYina məsəm ukin gbo ,
46012005	yi təbȧtho təgbanthɛ tətəp tə yi ; kɛrɛ ɔMarki ukin gbo .
46012006	Ɔwa kəyɔ məpanth kəgbanthɛ tətəp kə yi , kɛrɛ pə yi ɔKuru ukin ɔwe mə yɔna mȧtȧy bɛ ka afəm bɛ .
46012007	Ɔwa a sɔŋ wuni o wuni ȧŋboya ŋa ɔYina məsəm ta salata ɔfinɔ wa afəm bɛ .
46012008	Ka ukin ɔYina məsəm mɔ sɔŋ ȧrim ra kȧtemp ; ka ulɔm ȧrim ra kȧtara tȧy kəwur ka ɔYina ɔkin kati ;
46012009	ka ulɔm a sɔŋ kəlanɛ kəwur ka ɔYina ɔkin , ɔwa ka ulɔm sɔ , afɔsɔ tə kəyeŋkəs aŋtuy asabu ŋa ɔYina ɔkin .
46012010	Ka ulɔm a sɔŋ kəyɔ məyɔs məkabanɛ ; ka ulɔm kənabi ; ka ulɔm , kətara ɔgbaskɛ wa mȧtȧy ma ro Yina ; ka ulɔm , tənt təgbanthɛ tətəp ; ɔwa ka ulɔm-e a sɔŋ aŋfɔsɔ tə kətepa tənt .
46012011	Kɛrɛ ɔYina ɔkin kati ɔ yɔ mȧtȧy mati ame bɛ , kɔ yerəs wuni o wuni mɔ mɔ selɔ .
46012012	Mɔ ȧŋdɛr ŋa wuni aŋ yi ŋin-e , kɛrɛ aŋ ba məlaŋktha məgbȧthi-e , ɔwa məlaŋktha mə mati məgbȧthi yi ȧŋdɛr ŋin ; ya pə yi sɔ yi Kraystȧŋ .
46012013	kotȧy-e pə yi sə yi aYuda-o , thalɔm aKrik-o , ta a pa ras pə yi sə yi atar-o , thalɔm awuth akom-o , a po baftays su bɛ ka ȧŋdɛr ŋin kətȧŋȧnɛ ka ɔYina ɔkin . Ɔwa ka ɔYina ɔkin sɔ-e a rusəm su .
46012014	Ȧtesoma-e , ȧŋdɛr ŋa wuni aŋ yi hɛ gbo alaŋktha ŋin , aŋ yi məlaŋktha məgbȧthi .
46012015	Bepi kȧtək kə tə pa , Ma i te yi kȧta-e , i yi hɛ ka ȧŋdɛr ; di kati kə yi hɛ sɔ ka andɛr-i ?
46012016	Bepi aŋləns aŋ pa , Ma i te yi rafɔr-e , i yi hɛ ka ȧŋdɛr ; di kati aŋ yi hɛ sɔ ka andɛr-i ?
46012017	Bepi ȧŋdɛr bɛ aŋ yi gbo rafɔr-e , reke katəl kə gbəli yi-a ? Bepi ȧŋdɛr bɛ aŋ yi aŋləns-e , reke katəl abont kə gbəli yi-a ?
46012018	Kɛrɛ Kuru ɔ po bot malaŋktha reke o reke ka ȧŋdɛr , mɔ mɔ nəŋka ti ɔfinɔ .
46012019	Bepi aŋ yi alaŋktha ŋin gbo-e , reke ȧŋdɛr maŋ yi-a ?
46012020	Ɔwa tə tɛntɛnɛ malaŋktha mə yi thɔŋ məgbȧthi , kɛrɛ adɛr ŋin gbo .
46012021	Tiyȧŋ rafɔr rə gbəli hɛ pa ka kȧta , I yema hɛ mu ; thalɔm rȧbomp ka ȧtȧtək sɔ , I yema hɛ nu .
46012022	Sako , pə tha gbethi malaŋktha ma ȧŋdɛr ama sə nənk mɔ məyai-e , sə yema ma .
46012023	Ɔwa malaŋktha ma ȧŋdɛr ama sə nanɛ kəpa mə ba gbo ayiki athȧn-e , mȧ mə sə lonsər yi ayiki abana , kȧmȧ malaŋktha ma su məte thesa mə gbəli ba kəthesa .
46012024	Kɛrɛ malaŋktha ma su məfinɔ mə paŋ hɛ ti ; Kuru ɔ po tɔsanɛ ȧŋdɛr rɔkin , ɔ sɔŋ ayiki abana ka ȧŋgbȧp aŋa paŋ ayiki ,
46012025	kȧmȧ kəpɛnsanɛ kə te yi ka ȧŋdɛr , dɛ yi kȧmȧ ɔkin ɔ ba ananɛ ta ulɔm .
46012026	Ɔwa bepi alaŋktha ŋin aŋ nakasi-e , malaŋktha bɛ mə nakasi sɔ ; thalɔm bepi a yikis alaŋktha ŋin-e , malaŋktha bɛ mə ba ti məbɔnɛ .
46012027	Naŋ nə po thɔŋ yi ȧŋdɛr ŋa Kraystȧŋ , ɔwa wuni o wuni ɔ yi alaŋktha ŋati .
46012028	Kuru ɔ po bot ti ka aŋgbanɛ ŋa aŋfəm ŋɔŋ kȧmȧ alɔm aŋ tə yi asom , kəbeka ŋarəŋ anȧbi , kəbeka asas akarmɔkɔ , kədarəŋ kati məyɔ məkabanɛ , ɛboya ya kəyeŋkəs , kəmar , agbəka , yi tənt tətəp .
46012029	Ŋaŋ bɛ ŋa yi asom-i ? Ŋaŋ bɛ ŋa yi anabi-i ? Ŋaŋ bɛ ŋa yi akarmɔkɔ-i ? Ŋaŋ bɛ aŋ yɔ məyɔs məkabanɛ-i ?
46012030	Ŋaŋ bɛ aŋ po ba ɛboya ya kəyeŋkəs-i ? Ŋa bɛ aŋ fɔf tənt-i ? Ŋa bɛ aŋ tepa-i ?
46012031	Kɛrɛ fela nu ɛboya ɛyɛ tha yi ɛfinɔ ɛlɔkɔ bɛ . Ɔwa i ti tɔri nu aroŋ ara tha thesa bɛ .
46013001	Hali i fɔf atənt ta afəm yi amaleka-e , bepi i ba hɛ məbɔthər-e , i səkɛ mɔ akɛm arəmi , thalɔm mɔ adaro .
46013002	Hali i ba aŋfɔsɔ tə kənȧbi-e , ɔwa i sɔthnɛ ɛgbundu dɛ yi kətara tȧy bɛ ; ɔwa hali i ba kəlanɛ bɛ haŋ thɔŋ i gbəli tɔŋa təteŋ , bepi i ba hɛ məbɔthər-e , i yi hɛ koko .
46013003	Ɔwa , hali i yer ɛyɛ i ba tə kəwɔnthər ȧŋmɔnɛ , hali i sɔŋ ȧŋdɛr a mi kȧmȧ a thɔy ŋi-e , bepi i ba hɛ məbɔthər-e , tə naŋfas hɛ mi koko .
46013004	Məbɔthər mə ba kəmuyu kəlele , mə ba məthɔth , mə ba hɛ kətut ; mə gbək hɛ ɛyonka , ɔwa mɔ bondəsnɛ hɛ .
46013005	Mȧbɔthər mə yɔ hɛ ȧtȧ te mar wuni , mə yi hɛ mədir , mə yeŋk hɛ bansȧ , mə yikis hɛ tələs ;
46013006	mə ba hɛ məbɔnɛ salata mȧkənȧ , kɛrɛ mə sel məbɔnɛ salata tȧteŋ .
46013007	Mȧbɔthər mə sara mȧtȧy bɛ , mə lanɛ mȧtȧy bɛ , mə gbak ȧmerȧ ta mȧtȧy bɛ , mə muyu mȧtȧy bɛ .
46013008	Mȧbɔthər mə thamrɔ hɛ thȧnkȧŋ . Pə yi kənȧbi-o , kə tə thas ; pə yi kəfɔf rɛ tənt-o , kə tə thalnɛ ; pə yi kətara tay-o , kə tə poŋ .
46013009	Ȧtesoma-e , kȧtȧrȧ kȧsu kə yi hɛ kəgbenthis , ɔwa kə yi hɛ kəpons .
46013010	Kɛrɛ ma ȧtȧy ȧtȧ po gbenthis tə bek-e , ȧtȧ te sa yi təgbenthis tə tə thas .
46013011	Ȧke i yi wath-e , i fɔf mɔ wath , i nanɛ mɔ wath , i tȧmtȧmnɛ mɔ wath ; kɛrɛ ma i po tɛŋa-e , i gbapɛ mȧtȧy ma rəfɛth .
46013012	Ka-ake sə nənk rə amɛmnɛ pəfəri ; kɛrɛ ka ȧŋlɔkɔ ŋati si nəŋkanɛ der yi derȧŋ . Ka-ake i tȧrȧ gbo ɔthan , kɛrɛ ka ȧŋlɔkɔ ŋati i ti tȧrȧ ɔlasər mɔ mȧ a la tȧrȧ mi ɔlolok-e .
46013013	Ɔwa kȧlanɛ-o , kȧgbak amera-o , dɛ yi mȧbɔthər-o , mȧtȧy məsas ame maa yi ; kɛrɛ mȧbɔthər miȧ tha bondȧ .
46014001	Tȧŋ tȧŋ nu mə ; ȧbɔthər , ɔwa fela nu ɛboya ya ro Yina , pə tha gbethi kȧmȧ nə gbəli nȧbi .
46014002	Ȧtesoma-e ɔwe mə fɔf ka kənt kətel-e , ɔ fɔfȧnɛ hɛ afəm , ɔ fɔfȧnɛ Kuru ; kotȧy-e pə sɔk hɛ wuni o wuni , ma pə yi ɔ fɔf ɛgbundu kətȧŋȧnɛ ka ɔYina .
46014003	Kɛrɛ kɔn ɔwe mə nabi-e , ɔ fɔf tə kətempəs ɛmerȧ ya afəm yi kəbaksər dɛ yi kəbɛfəth .
46014004	Ɔwe mə fɔf kənt kətel-e , ɔ tempəs ȧŋmerȧ ŋɔŋ , kɛrɛ kɔnɔ ɔwe mə nabi-e , ɔ tempəs aŋchɔch .
46014005	Pə tə bɔnɛ mi bepi na bɛ nə fɔf tənt tətel , kɛrɛ pə tə bɔnɛ mi ɔthasər bepi nə nȧbi . Ɔwe mə nȧbi kɔnɔ tha yi ubana pəthas kɔn ɔwe mə fɔf tənt tətel , thambe ɔ tepa kȧmȧ aŋchɔch aŋ gbəli sɔthɔ kətemp .
46014006	Ɔwa awɔnt , bepi i der do rɔnu rə kəfɔf kənt kətel-e , ko kəmar mɛ sɔŋ nu-e , thambe i fɔfȧnɛ nu rə kətɔri , thalɔm rə kətara tȧy , thalɔm rə kənabi , thalɔm rə kəthəksa-e ?
46014007	Hali ɛyɛt ɛyɛ te ba ŋesəm ɛ wurɔ sim , pə yi kuleŋ-o , thalɔm ɛfer ya nȧbeŋa-o , bepi ɛ wurɔ hɛ sim təgbaskɛ gbaskɛ-e , ko ma gbəli tȧrȧ ȧtȧ ma fɛŋ-e , thalɔm ȧtȧ ma fer-e ?
46014008	Bepi kathɛma kə wurɔ rim rəkasi bȧlȧnɛ-e , kanɛ mə bɛnɛnɛ tə kətim-e ?
46014009	Ya pə yi sɔ naŋ-e , thambe nə fɔf sim ȧtȧ ma gbəli sɔthnɛ-e , to pə gbəli sɔk wuni ta ȧtȧ nə pa-e ? kotȧy-e nə tə fɔf gbo ka kafena .
46014010	Sə nanɛ kəpa tənt ta tətəp təgbȧthi tə yi nɔru , ɔwa kənt o kənt kə yi hɛ ȧke te ba akolo .
46014011	Tiyȧŋ bepi i tɛ hɛ aŋkolo ŋa ȧrim , i ti yi mɔ wuni tel do rɔŋɔŋ ɔwe fɔf . Ɔwa kɔn ɔwe fɔf ɔ tə yi do rɔmi sɔ mɔ wuni tel .
46014012	Ya pə yi sɔ naŋ , fela nu ɛboya ɛsəm ɛyɛ ka ɔYina . Tim nu tə kəsɔthɔ ara tha thesa tə kətempəs aŋchɔch .
46014013	Tiyȧŋ ɔwuni ɔwe mə fɔf kənt kətel-e , ta ɔ ramnɛ kȧmȧ ɔ gbəli tepa ki .
46014014	kotȧy-e bepi i ramnɛ rə kənt kətel-e , ȧŋmerȧ a mi aŋ ramnɛ , kɛrɛ kȧtȧrȧ kȧmi kə wur hɛ məkomi .
46014015	To mə i yɔ thɔŋ-a ? I ti ramnɛ rɛ yi ȧŋmerȧ a mi , ɔwa i ti ramnɛ sɔ rɛ yi kasɔthnɛ . I ti leŋ rɛ yi ȧŋmerȧ a mi , ɔwa i ti leŋ sɔ rɛ yi kasɔthnɛ .
46014016	Bepi pə yi hɛ ti-e , ma mə ruba ŋa rɛ yi ȧŋmerȧ a mu-e , to kɔnɔ ɔwe te tȧrȧ ɔ gbəli pa , Amina , ka kamuti ka mu mɔmɔ-e , ma pə sɔk hɛ kɔ ȧtȧ mə pa-e ?
46014017	Tə tɛntɛnɛ mə sɔŋ ȧmɔmɔ afinɔ , kɛrɛ mə mar hɛ ulɔm .
46014018	I muti ti Kuru mɔmɔ , minɛ i gbəli fɔf tənt tətel pəthasi nu bɛ .
46014019	Kɛrɛ kətɔŋ ka aŋchɔch i tha fela tə kəfɔf sim tamath rɛ yi kȧtȧrȧ kȧmi kȧmȧ i gbəli thəksa alɔm sɔ-e , pəthas sim ɛwul tɔfɔt rə kənt kətel .
46014020	Awɔnt , te nu yi afɛth rə ȧmerȧ , kɛrɛ rə məgbɛŋanɛ yi nu təlɛnth ; ɔwa ka kəsɔthnɛ yi nu mɔ afəm abȧki .
46014021	A po gbal ti ka ȧŋthɔ kəpa ye , Kətaŋanɛ ka afəm ŋa tənt tətel dɛ yi ka tasəŋ ta atik-e , i ti fɔfȧnɛ aŋfəm aŋe ; kɛrɛ hali ka ȧŋlɔkɔ ŋati-e , aŋ ba hɛ kəsua mi ɛləns , ɔMarki ɔ pa .
46014022	Tiyȧŋ tənt tə yi hɛ amisali ka aŋa lanɛ , kɛrɛ ka ante lanɛ . Ɔwa kənabi kə yi hɛ ka ante lanɛ , kə yi tɛn ka ŋaŋ lanɛ .
46014023	Te ba ti bepi aŋchɔch alolok aŋ po thoŋklanɛ rɔkin-e , ɔwa ŋa bɛ aŋ fɔf tənt tətel-e , ɔwa afəm alɔm aŋ wɔŋ aŋa te tara-e thalɔm aŋa te lanɛ-e , aŋ ba hɛ kəpa nə yi apəŋk-i ?
46014024	Kɛrɛ bepi ŋa bɛ aŋ nabi-e , ɔwa ukin ɔwe te lanɛ-e , thalɔm ɔwe te tȧrȧ ɔ wɔŋ-e , ŋa bɛ aŋ tɔri kɔ , ɔwa ŋa bɛ aŋ ŋap kɔ .
46014025	Ya a yɔ ɛgbundu ya ȧŋmerȧ ŋɔŋ ɛ ŋaibɛ ; ɔwa kɔnɔ rə kəgbəpsȧ ro thɔf ɔ tə ramnɛ Kurɔŋ , rɛ yi ɔ tə gbithanɛ kəpa Kuru ɔ yi rɛ nu tə tɛntɛnɛ .
46014026	To pə yi thɔŋ-a awɔnt ? Bepi nə thoŋklanɛ rɔkin-e , wuni o wuni ɔ ba aleŋ , ɔ ba kəthəksa , ɔ ba kənt kətel , ɔ ba tȧy təŋȧybi , thalɔm ɔ ba kətepa . Ɔwa yɔ kȧmȧ tȧy o tȧy tə tempəs ȧŋmerȧ .
46014027	Bepi wuni o wuni ɔ fɔf kənt kətel-e , ta pə yi afəm ŋarəŋ , ta pə te thas asas , ta aŋ yɔ ti kəber kəber ; ta ukin sɔ ɔ tepa .
46014028	Kɛrɛ bepi utepȧ ɔ yi hɛ-e , ta wuni o wuni ɔ taŋk maŋ gbanɛ ; ɔwa ɔ yi tə kəfɔf gbo ka ȧŋmerȧ ŋɔŋ yi ka Kuru .
46014029	Anȧbi ŋarəŋ thalɔm asas aŋ yi tə kəfɔf , ɔwa aŋlɔm aŋ yi tə kəthoŋkas ti .
46014030	Kɛrɛ bepi a ŋaibi tȧy təlɔm ka ukin ɔwe yirȧ rayɛr , ta ɔtɔtɔkɔ ɔ taŋk .
46014031	kotȧy-e na bɛ nə gbəli nȧbi ukin kin kȧmȧ na bɛ nə thəkəs dɛ yi nə sɔthɔ kəbɛfəth .
46014032	Ɔwa ɛyina ya Aŋnȧbi ɛ sanɛ ka Aŋnȧbi .
46014033	Kuru ɔ yi hɛ ɔKuru ka məsɔkanɛ , kɛrɛ ka məthɔfəl , mɔ mə pə yi ka ɛgbanɛ bɛ ya aŋsəm ŋa Yisɔs .
46014034	Ta afəm abom aŋ taŋk ka ɛgbanɛ ya aŋchɔch kotȧy-e a selɔ hɛ kȧmȧ aŋ fɔf , kɛrɛ aŋ yi tə kəsanɛ mɔ mə ȧŋthɔ aŋ pa sɔ .
46014035	Bepi aŋ yema thəkəs tȧy o tai-e , ta aŋ yif aŋwos ŋaŋ ka ɛseth yaŋ , ȧtesoma-e ɔ lapəs ta wuni bom ɔ fɔf ka aŋgbanɛ ŋa aŋchɔch .
46014036	Ko-e ? Mapa məfinɔ ma Kuru mə təpɛ ro rɔnu-i ? Thalɔm nia son nə sɔthɔ ma-i ?
46014037	Bepi wuni o wuni ɔ nanɛ kəpa ɔ yi unabi-e , thalɔm wuni ka ro Yina-e , ta ɔ gbithanɛ kəpa mȧtȧy ame ama i gbalər nu mə yi aŋyamari ŋa ɔMarki .
46014038	Bepi wuni o wuni ɔ yema hɛ tȧrȧ ti-e , ta ɔ tiyȧ ka kate tȧrȧ kɔŋ .
46014039	Tiyȧŋ , awɔnt , fela nu tə kənabi , ɔwa te bɛnt tə kəfɔf tənt tətel .
46014040	Kɛrɛ yɔ nu mȧtȧy bɛ nəknək dɛ yi ɔlompi .
46015001	Be pə thas ri awɔnt-e , i kala ɛmerȧ ɛ nu ka mapa məfinɔ ma Kuru ama i tɔri nu , ama naŋ sɔ nə po malanɛ , ro nə təmȧ sɔ .
46015002	Ɔwa kətȧŋȧnɛ kati sɔ nə sɔthɔ kəkisi , bepi nə wop ma ɔbaksər , thambe nə po lanɛ kətiŋ .
46015003	kotȧy-e i po laŋklia nu ka ɔtɔtɔkɔ ȧtȧ minɛ sɔ i po sɔthɔ , kəpa Krayst ɔ po fi ta ɛhakɛ ɛ su mɔ mə mȧgbal ma Kuru mə pa ;
46015004	ka a maŋk kɔ , ɔwa ka ȧŋrey aŋa bekȧ məsas ɔ kȧl yokanɛ ka rəfi mɔ mə mȧgbal ma Kuru mə pa .
46015005	Ka Kifas ɔ nənk kɔ , ɔwa kədarəŋ kati antɔfɔt ŋarəŋ sɔ .
46015006	Kədarəŋ kati ɔ tɔrinɛ ka awɔnt athasi tɛmɛ tamath ka kətəma win , ɔwa agbȧthi pay aŋ tiyȧ haŋ ka-ake , kɛrɛ alɔm aŋ po fi .
46015007	Kədarəŋ kati ɔ tɔrinɛ ka Yeməs dɛ yi kədarəŋ kati ka aŋsom bɛ .
46015008	Ɔwa ka kaləpsɔ thɔŋ bɛ ɔ tɔrinɛ sɔ do rɔmi , mɔ wuni ɔwe a kom ɔ gbathɔ .
46015009	Minɛ-aŋ i tha yi ulɔl bɛ ka aŋsom , ɔwa i bek hɛ a tela mi usom pəkasifɛ i la sɔmpa aŋchɔch .
46015010	Kɛrɛ asabu ŋa ȧŋboŋa ŋa Kuru i yi ȧtȧ i yi ; yi ȧŋboŋa ŋɔŋ aŋa ɔ sɔŋ mi aŋ yi hɛ kətiŋ , ka ɔpeskianɛ wati i bora kəyɔ məpanth məgbathi pəthasi ŋa bɛ ; kɛrɛ min thahɔ , ȧŋboŋa ŋa Kuru aŋa yi yi minɛ , ŋiəŋ .
46015011	Tiyȧŋ , bepi pə yi minɛŋ-o , thalɔm ŋaŋ-o , ya sə kawandi , ɔwa ya naŋ sɔ nə lanɛ .
46015012	Ɔwa bepi a kawandi kəpa Krayst ɔ po yokanɛ kətɔŋ ka aŋfi-e , to alɔm kətɔŋ ka nu aŋ gbəli pa , kȧyokanɛ ka aŋfi kə yi hɛ-e ?
46015013	Bepi kȧyokanɛ ka aŋfi kə yi hɛ-e , Krayst gbeŋ ɔ tha yokanɛ hɛ ras .
46015014	Ɔwa bepi Krayst ɔ tha yokanɛ hɛ ras-e , kakawandi kȧsu kə yi kətiŋ , dɛ yi kȧlanɛ ka nu kə yi kətiŋ sɔ .
46015015	Yao , saŋ sə yi aseri ayem ŋa Kuru , pəkasifɛ sə po seri kəpa Kuru ɔ po yokas Krayst ; ɔwe ɔ te yokas-e , bepi pə yi tɛntɛnɛ aŋfi aŋ yokanɛ hɛ .
46015016	kotȧy-e bepi aŋfi aŋ yokanɛ hɛ-e , Krayst sɔ ɔ tha yokanɛ hɛ .
46015017	Ɔwa bepi Krayst ɔ tha yokanɛ hɛ ka rafi-e , kȧlanɛ ka nu kə yi kətiŋ . Nə yi ras ka ɛhakɛ ɛ nu .
46015018	Di kati ŋaŋ aŋa po fi ka Krayst aŋ poŋ thɔŋ dinɛ .
46015019	Bepi ka ȧdȧru are gbo gbɛt sə ba kəgbak ȧmerȧ ka Kraystȧŋ , sə yi afəm anɔsinɛ pəthas afəm alɔm bɛ .
46015020	Kɛrɛ ka-ake Kraystȧŋ ɔ po kȧl yokanɛ ka rafi , kɔ yi mȧkomi mətɔtɔkɔ ka ŋaŋ aŋa dirȧ .
46015021	kotȧy-e ma pə yi rəfi rə der kətȧŋȧnɛ ka wuni kəpet-e , ya pə yi sɔ , kətȧŋȧnɛ ka wuni kakal yokanɛ ka rafi kə der .
46015022	Mɔ-e , rokor ka Adȧm afəm bɛ aŋ fi , yaŋ sɔ rokor ka Krayst afəm bɛ aŋ tə sɔthɔ aŋesəm .
46015023	Kɛrɛ wuni o wuni ka kagbanth kɔŋ ; Kraystȧŋ mȧkomi mətɔtɔkɔ ; kədarəŋ kati ŋaŋ aŋa yi ka Krayst ka kȧder kɔŋ .
46015024	Kədarəŋ kati ɔthalnɛ ɔ bek , ɔwa ka ȧŋlɔkɔ ŋati ɔ tə lȧnki rȧbȧy ka Kuru ɔKas gbeŋ , ma ɔ po ləsər aŋbȧy bɛ , yi aŋgbəka bɛ , dɛ yi aŋfɔsɔ bɛ .
46015025	Pəkasifɛ ɔ ba tə kəgbəka haŋ ɔ po bot atheranɛ bɛ ka ȧtȧtək tɔŋ ratha .
46015026	Ɔtheranɛ uləpsɔ ɔwe ɔ ba kədim kɔnɔ yi rafi .
46015027	Ȧtesoma-e Kuru kɔnɔ bot mȧtȧy bɛ ka ȧtȧtək tɔŋ ratha . Kɛrɛ ma ɔ pa , Mȧtȧy bɛ mə yi kɔ roratha-e , pə yi gbəraŋ kəpa a lɔm hɛ kɔn ɔwe bot mȧtȧy bɛ roratha kɔŋ .
46015028	Ɔwa ma mȧtȧy bɛ mə po sanɛ do rɔŋɔŋ ka ȧŋlɔkɔ ŋati-e , ɔWan kɔn kɔnɔnɛ ɔ tə sanɛ ka kɔn ɔwe po bot mȧtȧy bɛ ratha kɔŋ , kȧmȧ pə gbəli yi Kuru ɔ yi tə tɛntɛnɛ ka ɔlasər wɔŋ bɛ .
46015029	Bepi pə yi hɛ ti-e , to ŋa mə aŋ yɔ aŋa a po baftays salata aŋfi-e ?
46015030	kɔyɛŋ gbeŋ saŋ sɔ mə sə təmȧ ka agbɛkanɛ alɔkɔ o lɔkɔ-e ?
46015031	Tə tɛntɛnɛ awɔnt , i tɔri nu asɔbɛ kətȧŋȧnɛ ka kakolonɛ ȧke i ba do rɔnu rokor ka Krayst Yisɔs ɔMarki ka su-e , minɛ i fi ȧrey o rey .
46015032	Bepi-e , ( ɔwa i fɔf mɔ mə matanɛ ma afəm a kəpet mə yi ) i po tim ɛsɛm ɛbaŋ ro Ɛfisɔs , ko pə mar mi bepi aŋfi aŋ yokanɛ hɛ sɔ-e ? Ɔwa bepi aŋfi aŋ yokanɛ hɛ sɔ-e , maŋ di nu , sə mun , kotȧy-e sə fi ninaŋ .
46015033	Te tɔnsnɛ ; ayathki aləs ŋa mə ləsər asɔŋ afinɔ .
46015034	Thəmɛ nu ka mȧlompi , ɔwa te yɔ ahakɛ . Kotȧy-e alɔm aŋ tɛ hɛ Kurɔŋ bɛ . I fɔf ȧte tə kəlapəs nu .
46015035	Kɛrɛ wuni lɔm ɔ tə pa , To pə təp afəm mə aŋ kȧl yokanɛ ka rafi-e , ko adɛr ŋaŋ mə aŋ kara-e ?
46015036	Mun pəŋk , mater ama mə sak mə lɔkɔ hɛ thambe mə mɔtha fi .
46015037	Ama mȧ mə sak-e , ȧŋdɛr aŋa ba kəyi thahɔ , kɛrɛ mə sak pəla pəwoma gbo thalɔm məter məlɔm .
46015038	Kɛrɛ Kuru ɔ sɔŋ pi adɛr mɔ mə pə thesanɛ kɔ , ɔwa ka məter ɔ məter ɔ sɔŋ ȧŋdɛr ŋati .
46015039	Mədɛr bɛ mə yi hɛ mɔlɔ min ; madɛr ma afəm thɔkɔ , madɛr ma təsɛm thɔkɔ , madɛr ma ɛbȧmp thɔkɔ , rɛ yi madɛr ma ɛlop thɔkɔ .
46015040	Madɛr ma ȧkȧriyana mə yi , ɔwa madɛr ma ȧdȧru mə yi , ka anyiki ŋa ama ka ȧkȧriyana ŋə yi thɔkɔ , ɔwa aŋyiki ŋa ama ka ȧdȧru ŋə yi thɔkɔ .
46015041	Ayiki ŋin aŋ yi ka aret , yi alɔm ka aŋof , dɛ yi alɔm ka atɔs ; kotȧy-e kɔs kin kə gbaskɛ kɔs kəlɔm rə ayiki .
46015042	Ya pə yi sɔ ka kakal yokanɛ ka aŋfi . A sak ŋa rə kəthey , a kȧl yokas ŋa rə kəte thei .
46015043	A sak ŋa rə kəte ba ayiki , a kȧl yokas ŋa rə afɔsɔ .
46015044	A sak ŋa rə ȧŋdɛr ŋa wuni , a kȧl yokas ŋa ka rafi dɛ yi ȧŋdɛr ŋa ro Yina . Bepi ȧŋdɛr ŋa rawuni kəpet aŋ yi-e , ɔwa ȧŋdɛr ŋa ro Yina aŋ yi sɔ .
46015045	Tiyȧŋ a gbal ti kəpa , Ɔwuni utɔtɔkɔ Adȧmȧŋ a səki kɔ wuni ba ŋesəm ; kɛrɛ ɔAdȧm uləpsɔ kɔnɔ yi ɔYina ɔwe sɔŋ aŋesəm .
46015046	Kɛrɛ ara yi rətɔtɔkɔ rə yi hɛ madɛr ma ro Yina-e , rə yi madɛr ma rawuni kəpet . Kədarəŋ kati madɛr ma ro Yina mə der .
46015047	Ɔwuni utɔtɔkɔ ɔ wur ka ȧŋthɔf , wuni ka kəbof wɔŋ ; kɛrɛ ɔwe bekȧ ŋarəŋ ɔ yi ɔMarki ɔwe wur ro riyana .
46015048	Mɔ mə ɔwuni ka kəbof ɔ yi , yaŋ hɔ sɔ ŋaŋ aŋa yi ka kəbof aŋ yi . Ɔwa mɔ mə ɔwe ka riyana ɔ yi , yaŋ hɔ sɔ ŋaŋ aŋa yi ka riyana aŋ yi .
46015049	Mɔ mə saŋ sə po ba mȧbȧlȧnɛ ma ɔwuni ka kȧbof-e , mɔlɔ min sɔ sə tə ba mȧbȧlȧnɛ ma ɔwuni ka riyana .
46015050	Ɔwa awɔnt , i kanɛ nu ȧte kəpa mədɛr yi mətir ɛ gbəli hɛ sɔthɔ rȧbȧy ra Kuru ; ta a pa ras ara ba kəthey rə te gbəli sɔthɔ ara mə te thei thȧnkȧŋ .
46015051	Kəla , i tɔri nu agbundu . Saŋ bɛ tha aŋa ba kəfi , kɛrɛ a tə siŋkar su bɛ .
46015052	Lɛmp , ka kəgbȧləp win ma kathɛma kələpsɔ kə fɛŋ . Kotȧy-e a tə fɛŋ kȧthɛma , ka aŋfi aŋ tə kȧl yokanɛ ka rȧfi kəte they , ɔwa saŋ , a tə sinkar su .
46015053	Ȧtesoma-e ȧŋdɛr ȧthey aŋe aŋ ba kəwɔŋ kəte thei , ɔwa ȧŋdɛr afi aŋe aŋ ba kəwɔŋ kəte fi .
46015054	Ma ȧŋdɛr ȧthey aŋe aŋ po wɔŋ kəte they-e , dɛ yi ȧŋdɛr afi aŋe aŋ po wɔŋ kəte fi-e , ȧŋlɔkɔ ŋati mə tə yɔnɛ ȧtȧ a gbal kəpa , Kətham kə po sɔm rəfi .
46015055	O rȧfi , kia kȧtham kȧmu-a ? O pa kəboma , aŋsos a mu ŋi-a ?
46015056	Aŋsos ŋa rȧfi ŋȧ yi aŋhakɛ ; ɔwa ȧŋfɔsɔ ŋa ahakɛ aŋ yi ȧŋthɔ .
46015057	Ta sə mɔmɔ Kuru ɔwe mə sɔŋ su kətham ka ɔMarki kȧsu Yisɔs Krayst .
46015058	Tiyȧŋ , aŋwɔnt a mi abɔthər , təmȧ nu ɔbaksər , te kala kəmuth , bȧsər ka mapanth ma ɔMarki lɔkɔ bɛ , pəkasifɛ sə tȧrȧ kəpa mapanth ma nu mə yi hɛ kətiŋ ka ɔMarki .
46016001	Ɔwa mɔ mə i yamari ɛchɔch ro Kaletia-e , tə kəfak ta aŋsom-e , yaŋ mə nə yɔ sɔ .
46016002	Ka ȧŋrey ȧtɔtɔkɔ ŋa ȧŋyik , ta wuni o wuni kətɔŋ ka nu ɔ bot rə kəbɛnɛ mɔ mə Kuru ɔ naŋfas kɔ , kȧmȧ ɛfȧk ɛ te yi ma i der .
46016003	Ma i bek-e , i ti somra ŋaŋ aŋa mə nə thith rɛ areka-e , kȧmȧ aŋ kera ɛfȧk ɛ nu ro Yerusalɛm .
46016004	Bepi pə mar kȧmȧ minɛ i kɔ sɔ-e , ŋaŋ-e aŋ tə paya mi .
46016005	I ti der ro rɔnu ma i po thas ro Masidonia ; ȧtesoma-e i ba kərɔkinɛ Masidonia .
46016006	I ti tiyȧ do rɔnu alɔkɔ afisa , ɔwa sɔthlɔm i ti tiyȧ ro rɔnu ka ɔtaŋk , kȧmȧ nə mar mi ka ȧŋbiyas a mi dɛr o dɛr ro mə i kɔ .
46016007	kotȧy-e i yema hɛ nənk nu ka-ake ma i thas gbo , pəkasifɛ i sek tə kətia dɛ yi niaŋ alɔkɔ alɔm , bepi ɔMarki ɔ selɔ .
46016008	Kɛrɛ i ti tiyȧ ro Efisɔs haŋ Pɛntikɔst .
46016009	Ȧtesoma-e , a kanthɛ mi kədare kəbana ro məpanth məgbathi mə yi , ka atheranɛ agbȧthi aŋ yi ri sɔ .
46016010	Bepi Timɔthi ɔ der do rɔnu-e , yɔ kȧmȧ ɔ te soli kotȧy-e ɔ yɔ mapanth ma ɔMarki mɔ minɛ mə i yɔ ma .
46016011	Tiyȧŋ ta wuni o wuni ɔ te kɔ sai sai ; kɛrɛ mar kɔ ka ȧŋbiyas ŋɔŋ kȧmȧ ɔ der do rɔmi rə məthɔfəl , pəkasifɛ i kar kɔ yi aŋwɔnt .
46016012	I po nɛmthɛnɛ ɔwɔnt a su Apɔlɔs tə kəder ro rɔnu yi aŋwɔnt ; kɛrɛ mȧselɔ ma Kuru mə yi hɛ kȧmȧ ɔ yɔ ti ka-ake . Kɔnɔ mə derȧŋ , be ɔ sɔthɔ aŋfɛrɛ alompi .
46016013	Bumnɛ nu , təmȧ nu kəŋkəŋ ka kȧlanɛ . Yɔ nu mɔ afəm aruni , bȧk nu mədɛr .
46016014	Mȧtȧy bɛ mə nə yɔ , yɔ ma nu rə məbɔthər .
46016015	Nə tȧrȧ kəpa aŋfəm ŋa ȧŋseth ŋa Stɛfanɔs ŋa yi mȧkomi mətɔtɔkɔ ro Akaya , kaŋ po sɔndnɛ tə kəmar aŋsəm , tiyȧŋ i nɛmthɛnɛ nu awɔnt ,
46016016	kȧmȧ nə sanɛ ka aŋfəm awunɔŋ , yi ka wuni o wuni ɔwe mə pantnɛ ka mapanth yi ɛthɔrɔ ɛya su .
46016017	Pə bɔnɛ mi ka kȧder ka Stɛfanɔs yi Fɔrtunetɔs , dɛ yi Akaykɔs , kotȧy-e aŋ po bɛmpa ta kate ka nu bəpər .
46016018	Ɔwa aŋ po thɔfsəl ȧŋmerȧ a mi mɔlɔ min ɛya nu . Tiyȧŋ yikis aŋfəm awunɔŋ .
46016019	Ɛgbanɛ ya Yisɔs ro Asia ɛ somra nu ɛkori . Akuyla yi Prisila aŋ kori nu toŋ ka ɔMarki dɛ yi aŋgbanɛ ŋa Yisɔs aŋa gbanɛ ka ȧŋseth ŋaŋ .
46016020	Aŋwɔnt bɛ aŋ kori nu . Korianɛ nu rɛ kəmuməl kəsəm .
46016021	Minɛ Pɔl , i gbal aŋkori aŋe yi kȧta kȧmi gbeŋ .
46016022	Bepi wuni o wuni ɔ bɔthər hɛ ɔMarki Yisɔs Kraystȧŋ , ta ɔ yi uraŋka . Kaŋka ɔMarki kȧsu ɔ der .
46016023	Kaŋka ȧŋboŋa ŋa ɔMarki kȧsu Yisɔs Krayst aŋ yi dɛ yi niaŋ bɛ .
46016024	Ta mabɔthər ma mi mə yi nu bɛ ka Krayst Yisɔsȧŋ . Amina .
47001001	Pɔl , usom ka Yisɔs Krayst ka mȧselɔ ma Kurɔŋ , yi Timɔthi ɔwɔnt su , ka aŋfəm ŋa Kuru aŋa yi ro Kɔrinth , yi ka aŋsəm bɛ aŋa yi ro Akaya bɛ .
47001002	Ta aboŋa yi məthɔfəl mə yi ro nu kəwur ka Kuru ɔKas kȧsu , yi ka ɔMarki Yisɔs Kraystȧŋ .
47001003	Ta aruba yi ka Kuru , hali ka ɔKas ka ɔMarki kȧsu Yisɔs Krayst , ɔKas ka ȧney , yi ɔKuru ka kȧbɛfəth bɛ ;
47001004	ɔwe mə bɛfəth su ka ɛsɔmpanɛ ɛ su bɛ , kȧmȧ saŋ sɔ sə gbəli bɛfəth ŋaŋ aŋa yi rə asɔmpanɛ o sɔmpanɛ , kətȧŋȧnɛ ka kȧbɛfəth gbeŋ ȧke Kuru mɔ bɛfəth su .
47001005	kotȧy-e mɔ mə ɛnakasi ya Kraystȧŋ ɛ la do rɔsu-e , yaŋ sɔ kȧbɛfəth kȧsu kə la asabu ŋa Kraystȧŋ .
47001006	Tiyȧŋ bepi pə yi sə muyu ɛsɔmpanɛ-e , pə yi ta kȧbɛfəth dɛ yi kakisis ka nu ; ɔwa bepi pə yi sə sɔthɔ kəbɛfəth-e , kə yi sɔ salata kȧbɛfəth ȧke yɔ nu nə muyu ɛsɔmpanɛ yati gbeŋ ɛyɛ saŋ sɔ sə muyu .
47001007	Ɔwa kagbak ȧmerȧ kȧsu ta ȧtȧ nu kə yi kəbaksər , ma sə tȧrȧ kəpa , mɔ mə nə yi apantnɛ ka ɛsɔmpanɛ-e , yaŋ sɔ nə yi ka kȧbɛfəth .
47001008	kotȧy-e awɔnt , sə yema hɛ nə te tȧrȧ kasɔmpanɛ ȧke bəp su ro Asia , ȧke bora bȧk su asɔbɛ , pəthas ras aŋfɔsɔ a su , haŋ sə thamrɔ rə ȧmerȧ ta ɛŋesəm ɛ su .
47001009	Aŋko , saŋ gbeŋ sə po ba mȧgbək mȧ rȧfi rokor kȧsu , kɛrɛ pə re yɔnɛ kȧmȧ sə te sɛlinɛ ka ɛyɛthɛ su , kɛrɛ kȧmȧ sə sɛlinɛ ka Kuru ɔwe yokas aŋfi .
47001010	Kɔnɔ yi ɔwe tafi su ka rafi rəbana rati , kɔ yi tə kətafi su sɔ ; ka sə gbak ɛmerȧ ɛ su kəpa ɔ tə bȧsər tafi su .
47001011	Naŋ sɔ , ta nə mar rɛ kanɛmthɛnɛ ka nu ta ȧtȧ su kȧmȧ afəm agbathi aŋ tə sɔŋ ȧmɔmɔ ta ȧtȧ su salata ȧŋboya aŋa sə po sɔthɔ asabu ŋa tȧramnɛ təgbȧthi .
47001012	Kakolonɛ kȧsu ki ake , pə yi mɔ-e , aseri ŋa ɛmerȧ ɛ su-e , kəpa rə məsəm yi tȧteŋ rodi ka Kuru , pə yi hɛ rə kȧtemp ka rawuni kəpet kɛrɛ ka ȧŋboŋa ŋa Kuru , sə po kɔth ka ȧdȧru , ɔwa pə tha gbethi ro rɔnu .
47001013	kotȧy-e sə gbalər hɛ nu mȧtȧy məlɔm thambe ȧtȧ nə gbəli karaŋ yi ȧtȧ nə tȧrȧ ; ka i gbak ȧmerȧ sɔ kəpa nə tə sɔthnɛ ti ɔgbenthis ,
47001014	mɔ mȧ nə po sɔthnɛ ti ɔthan kəpa nə gbəli kolonɛ do rɔsu mɔ mȧ saŋ sɔ sə gbəli kolonɛ do rɔnu ka ȧŋrey ŋa ɔMarki kȧsu Yisɔs .
47001015	Asabu ŋa kagbak ȧmerȧ ake-e , i la nanɛ tə kəder ro rɔnu , kȧmȧ nə bȧr sɔthɔ kəmar mȧrəŋ .
47001016	I la yema tȧŋ do rɔnu ka kakɔ dɛ yi kakal kȧmi ro Masidonia , kȧmȧ nə paya mi ro Yudia .
47001017	Ma i la botəs yaŋ-e , pə yi kəpa i ba ȧmerȧ afəlɛ fəlɛ-i ? Thalɔm mȧtȧy ama i botəs-e , pə yi kəpa i nanɛ ma mɔ wuni kəpet mɔ nanɛ ɔwe yi ubɛnɛnɛ tə kəpa , Yao , Yao , dɛ yi , Sako , Sako , yawin-i ?
47001018	Kɛrɛ mɔ mə Kuru ɔ yi təteŋ-e , ȧrim ra su ro rɔnu rə yi hɛ Yao dɛ yi Sako .
47001019	kotȧy-e ɔWan ka Kuru Yisɔs Kraystȧŋ , ɔwe sə taməs kətɔŋ ka nu , minɛŋ-o , Silfenɔs-o , yi Timɔthi-o , ɔ yi hɛ Yao yi Sako , kɛrɛ do rɔŋɔŋ rə yi gbo Yapi .
47001020	kotȧy-e ɛlahiri ya Kuru bɛ ɛ yi Yao do rɔŋɔŋ , dɛ yi Amina do rɔŋɔŋ , kəkɔ ka aŋyiki ŋa Kuru kətȧŋȧnɛ kȧsu .
47001021	Ɔwa ɔwe mə təmsər su rɛ naŋ rokor ka Kraystȧŋ , rɛ ɔ kȧl sopa su mȧro , kɔn ɔ yi Kuru Məsaba .
47001022	Ɔ po mathlɛ su sɔ , kɔ po sɔŋ su ɔYina məsəm ka ɛmerȧ ɛ su mɔ masɛkɛ ma aŋruba aŋa sə yi tə kəsɔthɔ .
47001023	Halisa i tela Kuru tə kəyi useri ta ȧtȧ mi , mɔ mȧ aŋesəm a mi aŋ tə wosa ti , pə yi tə kətɔri nu ȧŋney aŋe som i te der ro Kɔrinth .
47001024	Pə yi hɛ kəpa sə ba kəgbəka rokɔm ka kȧlanɛ ka nu , kɛrɛ sə yi amar ŋa mabɔnɛ ma nu , kotȧy-e nə təmȧ rɛ kəlanɛ .
47002001	Ka i botəs ti ka ȧŋmerȧ a mi kȧmȧ i te der kori nu sɔ rə akori abaŋ .
47002002	kotȧy-e bepi i yɔ nu nə nimsa-e , kanɛ mə bɔnɛs mi-e , thambe ŋaŋ aŋa i po bansəs-e ?
47002003	Ɔwa i po gbal ȧte gbeŋ ta thani ma i der-e , i ti ba ɔnɔsinɛ salata ŋaŋ aŋa yi naŋ tə kəbɔnɛs mi ; kotȧy-e i po gbak ȧmerȧ a mi yathi kəpa mabɔnɛ ma mi mə yi mabɔnɛ ma nu bɛ sɔ .
47002004	kotȧy-e i gbalər nu rə kəsɔmpanɛ kəbana yi asoli rə ȧmerȧ dɛ yi mantər məgbathi ; pə yi hɛ tə kəyɔ nu nə nimsa-e , kɛrɛ kȧmȧ nə gbəli tȧrȧ mabɔthər məbana ama i ba ta ȧtȧ nu .
47002005	Kɛrɛ bepi wuni ɔ po yɔ ȧtȧy ȧtȧ mə sɔŋ kənimsa-e , pə yi hɛ ka minɛŋ gbeŋ mɔ yɔ ti , kɛrɛ ɔ yɔ ti ɔthan ka naŋ bɛ . I yema hɛ bondəs ȧŋpa ɔthasər .
47002006	Ta ɔwuni wunɔŋ-e , kathalər ȧke agbȧthi aŋ sɔŋ kɔ-e , ta kə bek kɔ .
47002007	Tiyȧŋ ka-ake pə fisa thɔŋ nə tera kɔ , ɔwa nə bɛfəth kɔ , bepi pə yi hɛ ti thani , ɔ dinɛ ratha ka ɔnɔsinɛ ɔbana .
47002008	Te ba ti i nɛmthɛnɛ nu kȧmȧ nə kȧl bȧksər mabɔthər ma nu ta atɔŋ .
47002009	Ta asabu aŋe i gbalər nu , kȧmȧ i tȧrȧ tɛntɛnɛ bepi nə selɔ tə kəwop rim o rim .
47002010	Bepi naŋ nə tera wuni tȧy o tai-e , minɛ sɔ i tera kɔ , kotȧy-e bepi i po tera wuni tȧy o tai-e , i yɔ ti ta ȧtȧ nu ka kȧbəprȧnɛ ka Kraystȧŋ ;
47002011	ta thani Sethani ɔ sɔthɔ afɛrɛ tə kətham su . Fɔtha sə tȧrȧ masɔth mɔŋ .
47002012	Ma i bek ro Troas tə kəkawandi ȧsim təfinɔ ta Kraystȧŋ , hali ma ɔMarki ɔ kanthɛ mi kədare-e ,
47002013	i sɔthɔ hɛ kəfothanɛ ka ȧŋmerȧ a mi , pəkasifɛ i bəp hɛ Taytɔs ɔwɔnt mi ; tiyȧŋ ma i po lemnɛ ŋa-e , i wur ri kəkɔ ro Masidonia .
47002014	Kɛrɛ i muti Kuru mɔmɔ , ɔwe mə kera su lɔkɔ o lɔkɔ rə katham ka Kraist-e , dɛ yi ɔwe mə sakthi ȧŋbɔnt abɔthi ŋa kȧtȧrȧ kɔŋ dɛr o dɛr ka kȧta kȧsu .
47002015	Ȧtesoma-e , sə yi ȧŋbɔnt afɔlfɔl ŋa Krayst ka Kurɔŋ salata ŋaŋ aŋa po kisi , dɛ yi ŋaŋ sɔ aŋa mə dinɛ .
47002016	Ka aŋe sə yi ȧŋbɔnt ŋa rəfi kəkɔ ka rəfi ; ɔwa sɔ-e , ka aŋlɔm sə yi ȧŋbɔnt ŋa ŋesəm kəkɔ ka ŋesəm . Ɔwa kanɛ yi ubeki ta mȧtȧy ame ? Siaŋ .
47002017	kotȧy-e sə yi hɛ mɔ agbȧthi aŋa mə ləsər ȧrim ra Kuru , kɛrɛ sə fɔf ta Krayst rɛ ȧmerȧ ȧferȧ mɔ anthith ŋa Kuru ka kȧbəprȧnɛ kɔŋ .
47003001	Saŋ sə ba kəkal sɔ təp kəkolonɛ-i ? Thalɔm saŋ , mɔ alɔm mə aŋ yɔ-e , sə yi sɔ kəba ɛreka ya kətɔrinɛ kəkɔ do rɔnu , ama-e , kəwur do rɔnu-i ?
47003002	Naŋ gbeŋ nə yi ȧŋreka a su aŋa mə a gbal ka ɛmerȧ ɛ su , aŋa afəm bɛ aŋ tȧrȧ , ɔwa aŋ karaŋ .
47003003	kotȧy-e a tɔri ti gbafəth kəpa nə yi ȧŋreka ŋa Kraystȧŋ aŋa a po maŋkər su , aŋa a te gbal rə aruba , kɛrɛ rə ɔYina ka ɔKuru ukəli ; pə yi hɛ ɛwalka ɛ məsar , kɛrɛ ɛwalka ya ɛmerȧ ya afəm a kəpet .
47003004	Ɔwa kapələnɛ kəwunɔŋ ȧke sə ba ka Kuru salata Kraystȧŋ , ki ake .
47003005	Pə yi hɛ kəpa sə yi abeki tə kəgbək koko ka ɛyɛthɛ ɛ su , kɛrɛ mȧbeki ma su mə wur ka Kuru ;
47003006	kɔnɔ sɔ ɔ po yɔ su saŋ abeki tə kəyi ɛbɔy ya aŋlemranɛ afu ; pə yi hɛ ka asikra , pə yi ka ɔYina ; kotȧy-e asikra , ŋə mə dif , kɛrɛ ɔYina kɔnɔ mə sɔŋ ŋesəm .
47003007	Kɛrɛ bepi kabȧtho ka ȧŋsiraŋ ŋa rəfi ȧke a gbal ka məsar kə ba ayiki haŋ aŋwuth ŋa Isrɛl aŋ gbəli hɛ kəli ader ra Mosis tǝŋ , salata kagbɛntha ka ader rɔŋ , kəgbɛntha gbo ȧke mə thas ;
47003008	pə tha gbethi kabȧtho ka ɔYina kə tha ba ayiki-i ?
47003009	kotȧy-e , bepi kabȧtho ȧke sɔŋ mətheri kə ba ayiki-e , pə tha gbethi kabȧtho ka mȧlompi kȧa tha ba ayiki .
47003010	kotȧy-e tə tɛntɛnɛ ȧke la ba ayiki kə ba hɛ ayiki ka ȧŋgbȧp aŋe , asabu ŋa aŋyiki aləpsɔ maŋ thas ŋi .
47003011	Pəkasifɛ bepi ȧke po thas kə la ba ayiki-e , pə tha gbethi ȧke mə tiyȧ tha ba ayiki abana .
47003012	Tiyȧŋ ma sə ba kagbak ȧmerȧ awunɔŋ-e , sə gbəli fɔf rə kəmintha .
47003013	Sə yɔ hɛ mɔ Mosisȧŋ , ɔwe gbəpər ader rɔŋ rə kumbafele kȧmȧ aŋwuth ŋa Isrɛl aŋ te kəli ɔthalnɛ wa aŋyiki maŋ bɔ thas .
47003014	Kɛrɛ ɛmerȧ yaŋ gbeŋ ɛ yi ɛfith kotȧy-e , haŋ thonɔŋ a tha gbəpəri hɛ akumbafele kati ka kakaraŋ ka ŋaŋ ka aŋlemranɛ akur ; pəkasifɛ kətaŋ ka Krayst son a tə gbəpəri ki .
47003015	Haŋ thonɔŋ bepi a karaŋ mȧgbal ma Mosis-e , akumbafele kə gbəpər ɛmerȧ yaŋ ,
47003016	kɛrɛ ma ɔwuni mɔ lafthɛ ka ɔMariki-e , akumbafele , a tɔŋa ki .
47003017	Ɔwa ɔMarki kɔnɔ yi ɔYina ; ɔwa ro ɔYina ka ɔMarki ɔ yi , di rəwaŋkom rə yi .
47003018	Kɛrɛ saŋ bɛ , rə aser ta su təgbəpəri-e , sə tɔri aŋyiki ŋa ɔMarki mɔ ɛmɛmnɛ , ɔwa a səki su ka mȧbȧlȧnɛ mɔŋ gbeŋ , rɛ ayiki rokɔm ka ayiki , hali mɔ mə kəwur ka ɔMarki ɔYina .
47004001	Tiyȧŋ ma pə yi ti-e , sə ba kabȧtho ake , mɔ mə sə po thɔŋ sɔthɔ ȧney-e , sə thamrɔ hɛ ;
47004002	ka sə po ter mȧtȧy məmaŋknɛ ma məlap , sə kɔth hɛ rə məsɔth , sə kianɛ hɛ ȧrim ra Kuru rə kəpəŋis , kɛrɛ rə kətɔri tȧteŋ gbafəth-e , sə kolonɛ ka ȧŋmerȧ ŋa wuni o wuni rodi ka Kuru .
47004003	Bepi pə yi ȧkɛra kȧsu kəfinɔ kə ba kumafele-e , kə ba gbo kumafele ka aŋa mə dinɛ .
47004004	Ka ȧŋgbȧp a ŋaŋ ɔkuru ka ȧdȧru are ɔ po fithəs ɛmerȧ ya ante lanɛ kȧmȧ ɔwaŋ wa mapa məfinɔ ma aŋyiki ŋa Krayst ɔwe yi mȧbȧlȧnɛ ma Kurɔŋ ɔ te gbɛnthar ŋa .
47004005	Ȧtesoma-e , sə taməsnɛ hɛ , kɛrɛ sə tam Krayst Yisɔs ɔMarki , dɛ yi saŋ mɔ ɛbɔy ɛ nu salata Yisɔsȧŋ
47004006	kotȧy-e Kuru ɔwe yamari kȧmȧ ɔwaŋ ɔ gbɛntha kəwur ka ȧŋsum-e , kɔnɔ po gbɛntha ka ɛmerȧ ɛ su tə kəsɔŋ ɔwaŋ wa kȧtȧrȧ ka anyiki ŋa Kuru ka ader ra Yisɔs Kraystȧŋ .
47004007	Kɛrɛ sə bɛnɛ akɛŋ ake ka ɛbɔl ya ɛyɔftha ɛyɛ yi madɛr ma su , kȧmȧ aŋyiki ŋa aŋfɔsɔ abana aŋ gbəli yi ka Kuru son , aŋ wur hɛ do rɔsu hali .
47004008	Sə ba asɔmpanɛ dɛr o dɛr , kɛrɛ sə yi hɛ ka ɔgbɛkanɛ . Sə kɛthanɛ , kɛrɛ sə paŋ hɛ kəgbak ȧmerȧ .
47004009	A bȧl su , kɛrɛ a tey hɛ su fu . A napəs su ro thɔf , kɛrɛ a dim hɛ su .
47004010	Sə tɔrinɛ dɛr o dɛr ka madɛr ma su , kafi ka ɔMarki Yisɔs , kȧmȧ aŋesəm sɔ ŋa Yisɔs aŋ gbəli tɔrinɛ ka madɛr ma su .
47004011	Ȧtesoma-e , saŋ aŋa yi akəli , a sɔnd su lɔkɔ o lɔkɔ ka rəfi salata Yisɔs kȧmȧ aŋesəm sɔ ŋa Yisɔs aŋ ŋaibinɛ ka madɛr ma su .
47004012	Tiyȧŋ rəfi rə yɔ məpanth do rɔsu , kɛrɛ ŋesəm do rɔnu .
47004013	Kɛrɛ ma sə ba ayina ŋin ŋa kȧlanɛ dɛ yi kɔn ɔwe gbal kəpa , I lanɛ te ba ti i fɔf ; tiyȧŋ saŋ sɔ sə lanɛ , te ba ti sə fɔf sɔ ,
47004014	kȧbi sə tȧrȧ kəpa kɔn ɔwe yokas ɔMarki Yisɔs ka rəfi-e , ɔ tə yokas su sɔ kətȧŋȧnɛ ka Yisɔs , ɔwa ɔ tə kȧrȧ su yi naŋ ka kȧbəprȧnɛ kɔŋ .
47004015	kotȧy-e mȧtȧy bɛ mə yi ta salata nu , kȧmȧ mɔ mə ȧŋboŋa aŋ bȧr gbo bek ka afəm agbȧthi-e , kamuti mɔmɔ kə tə bȧrnɛ sɔ salata aŋyiki ŋa Kuru .
47004016	Tiyȧŋ sə thamrɔ hɛ , hali ma madɛr ma su ma rokaŋ mə dinɛ , halisa a kȧl fus ɛmerȧ ɛ su ɛyɛ yi rokor ȧrey o rei .
47004017	kotȧy-e kasɔmpanɛ kȧsu kəfəŋf , ȧke yi gbo ta alɔkɔ agbut , kə mə bȧr yɔna su ayiki alel ɔthasər ta thəbana ;
47004018	pəkasifɛ sə kəli hɛ ka mȧtȧy ama a nəŋka rəfɔr-e , kɛrɛ ka mȧtȧy ama a te nəŋka rəfɔr . Ȧtesoma-e mȧtȧy ama a nənk mə yi gbo ta alɔkɔ agbut ; kɛrɛ mȧtȧy ama a te nənk mə yi ta thȧnkȧŋ thəbana .
47005001	kotȧy-e sə tȧrȧ kəpa bepi ȧŋseth ŋa madɛr ma su aŋ yɛksɛ-e , sə ba alɔm kəwur ka Kuru Məsaba-e , aseth aŋa mə a te bɛmpa yi məta thȧnkȧŋ thəbana ro riyana .
47005002	Ȧtesoma-e ka-ake sə laŋ tə tɛntɛnɛ , sə bosinɛ tə kəlopra yi madɛr ma su ama mə wur ro riyana ;
47005003	kȧmȧ pə yi ma mə a lonsər su-e , a ba hɛ kəbəp su atiŋ .
47005004	kotȧy-e , tɛntɛnɛ saŋ ka ȧŋdɛr aŋe sə laŋ mɔ mə sə ba kothe rə ȧmerȧ . Pə yi hɛ kəpa sə yema kȧmȧ a te su lonsər , kɛrɛ kȧmȧ a bȧr lonsər su kȧmȧ aŋesəm thəbana aŋ dim aŋesəm ŋa ȧdȧru are .
47005005	Ɔwa ɔwe bɛmpa su ta ȧtȧy ȧte gbeŋ , Kuru kɔnɔŋ , ɔwe po sɔŋ su sɔ masɛkɛ ma ɔYina .
47005006	Tiyȧŋ sə ba kəbak kəbuth kəfinɔ lɔkɔ o lɔkɔ , ɔwa sə tȧrȧ kəpa ma sə yi ras ka ȧŋdɛr aŋe sə tha yi hɛ rɛ ɔMarki ;
47005007	ȧtesoma-e sə kɔth rə kəlanɛ , pə yi hɛ rə kəkəli .
47005008	I kȧl pa , sə ba kəbak kəbuth , ɔwa sə tha yema wur ka ȧŋdɛr aŋe kȧmȧ sə gbəli yi ka kȧbəprȧnɛ ka ɔMarki .
47005009	Tiyȧŋ sə timnɛ kȧmȧ pə yi hali sə bəpər thalɔm sə te bəpər , sə gbəli bɔnɛs kɔ .
47005010	kotȧy-e saŋ nu bɛ sə ba tə kətəma rodi ka kawaŋ ka kərɔk ɛpa ka Kraystȧŋ , kȧmȧ wuni o wuni ɔ sɔthɔ ȧŋrȧm ŋa mȧyɔs ama ɔ po yɔ ka madɛr , bepi mə yi məfinɔ thalɔm mələs .
47005011	Tiyȧŋ ma sə tȧrȧ ɔninis wa ɔMariki-e , sə thɔnthɔ afəm . Ɔwa Kuru ɔ tȧrȧ ɛnanɛ ɛ su , ka i lanɛ kəpa naŋ nə tȧrȧ yi sɔ .
47005012	Sə kolonɛ hɛ sɔ do rɔnu , sə sɔŋ nu gbo asabu ŋa kəkolo salata su , kȧmȧ nə ba ȧtȧ mə nə gbəli gbakia ŋaŋ aŋa kolo ka madɛr , beta ka ȧŋmerȧ .
47005013	kotȧy-e bepi pə yi sə yɔ apənk , pə yi ta Kurɔŋ ; thalɔm bepi sə yi atempi rə amera-e , pə yi ta kamar ka nu .
47005014	Ȧtesoma-e , mabɔthər ma Krayst mə korakora su , pəkasifɛ sə thonkas yaŋ , kəpa bepi wuni kin ɔ fi ta afəm bɛ , pə bȧlȧnɛ mɔ ŋa bɛ aŋ po fi .
47005015	Ɔwa ɔ po thɔŋ fi salata ŋa bɛ kȧmȧ aŋkəli aŋ te sɔ yi ta ɛyɛthɛ yaŋ , kɛrɛ ta kɔn ɔwe po fi ta ȧtȧ ŋaŋ , ɔwe yokanɛ sɔ .
47005016	Tiyȧŋ kətəp ka-ake sə tɛ hɛ sɔ wuni o wuni mɔ wuni kəpet gbo ; ɔwa hali ma sə la tȧrȧ Kraystȧŋ mɔ wuni kəpet-e , ka-ake sə tȧrȧ hɛ kɔ sɔ yaŋ .
47005017	Ȧtesoma-e bepi wuni o wuni ɔ yi rokor ka Kraist-e , ɔ yi wuni fu . Mȧtȧy məkur mə po thas ; kəla mȧtȧy bɛ mə po səkɛ məfu .
47005018	Ɔwa mȧtȧy ame bɛ mə wur ka Kuru ɔwe yɔ su sə kȧl manɛ yi kɔn asabu ŋa Krayst , kɔ po sɔŋ su kəyɔna ka kakal manɛ kati ;
47005019	tə kəyi Kuru ɔ yi ka Kraystȧŋ tə kəyɔ kȧmȧ adaru rə kȧl manɛ yi kɔn kɔnɔnɛ . Ɔwa ɔ lɔm hɛ do rɔŋaŋ maləs maŋ ; kɔ po maŋkər su ȧrim ra kȧkal manɛ .
47005020	Tiyȧŋ sə yi aŋsom ŋa Kraystȧŋ , pə yi mɔ Kuru ɔ nɛmthɛnɛ nu kətaŋ do rɔsu . Saŋ sə nɛmthɛnɛ nu salata Kraystȧŋ tə kəkal manɛ yi Kuru .
47005021	kotȧy-e ta ȧtȧ su a səki kɔ ahakɛ , pə yi mɔ kɔn ɔwe te la tȧrȧ ahakɛ bɛ ; kȧmȧ saŋ sə gbəli səkɛ mȧlompi ma Kuru rokor kɔŋ .
47006001	Ɔwa ma sə pantnɛ yi kɔn ka mȧpanth-e , sə nɛmthɛnɛ nu kȧmȧ nə te sɔthɔ ȧŋboŋa ŋa Kuru kətiŋ .
47006002	( kotȧy-e ɔ pa , Ka alɔkɔ ȧfɔy tȧy i po sua mu ɛləns , Dɛ yi i po mar mu ka ȧŋrey ŋa kəkisi ; Kəla , ka-ake ŋə yi ȧŋlɔkɔ ȧfɔy tȧy , Kəla , ka-ake ŋə yi ȧŋrey ŋa kəkisi ) .
47006003	Sə yɔ hɛ tȧy o tȧy ȧtȧ mə yɔ wuni ɔ pənthbəla , kȧmȧ a te thɛkɛ kayɔna kȧsu ;
47006004	kɛrɛ ka mɔtai bɛ mɔ ɛbɔy ya Kuru sə mɛm tə kəkolonɛ ka kəmuyu kəbɔli , ka ɛsɔmpanɛ , ka amɔnɛ , ka kəkɛthanɛ ,
47006005	ka kəsapəth , ka tərəŋka , ka ɛtotok , ka məpanth məbaki , ka kəsɔkɔ , ka kəwop ɛsum ;
47006006	ka kəgbəransnɛ , ka kətara tȧy , ka kəmuyu kəlele , ka məthɔth , ka ɔYina məsəm , ka mabɔthər ma təteŋ ,
47006007	ka ȧrim ra təteŋ , ka aŋfɔsɔ ŋa Kuru , ka ɛyɛt ɛtima ya məlompi ka kȧdiyɔ yi ka kȧmɛrɔ ,
47006008	ka ayiki dɛ yi məlap , ka ŋes aləs yi ka ŋes afinɔ ; mɔ afəm atɔns tȧy , halisa sə yi təteŋ ;
47006009	mɔ mə a te su tȧrȧ , kɛrɛ a tȧrȧ su finɔ ; mɔ mə sə yema fi-e , kɛrɛ kəla , sə ba ŋesəm ; mɔ mə a thalər su-e , kɛrɛ a dif hɛ su ;
47006010	mɔ mə sə saŋ ɛmɔl-e , kɛrɛ sə sel məbɔnɛ ; mɔ amɔnɛ , kɛrɛ sə naŋfas afəm agbȧthi ; mɔ mə sə te ba koko-e , kɛrɛ sə sɔthɔ mȧtȧy bɛ .
47006011	Nia aKɔrinth , ȧsim ta su tə yi ta ȧtȧ nu , ɛmerȧ ɛ su ɛ po kanthɛ nu .
47006012	Saŋ sə thiŋkanɛ hɛ nu , niaŋ nə thiŋkanɛ gbo ɛyɛthɛ ɛ nu .
47006013	Tiyȧŋ tə kəkala məlompi , ( i fɔf mɔ ka aŋwuth a mi ) , yɔ kȧmȧ ɛmerȧ ɛ nu ɛ bondȧ sɔ .
47006014	Te pantnɛ ka ante lanɛ , ȧtesoma-e ko məmanɛ mə yi kətɔŋ ka məlompi yi mələs-e ? Thalɔm ko məmanɛ mə yi kətɔŋ ka ɔwaŋ yi asum-e ?
47006015	Ama ko məmanɛ mə gbəli yi kətɔŋ ka Kraystȧŋ yi Beliɛl-e ? Thalɔm ko ȧgbȧp ulanɛ ɔ ba yi ute lanɛ-e ?
47006016	Ta a pa ras ko asekəranɛ ȧŋseth ŋa Kuru aŋ ba yi ɛyɛt ɛrɔŋ-e ? Kotȧy-e saŋ sə yi ȧŋseth ŋa ɔKuru ukəli , mɔ mə Kuru ɔ pa , I ti yirȧ kətɔŋ ka ŋaŋ , ɔwa i ti kɔth kətɔŋ ka ŋaŋ ; ɔwa i ti yi ɔKuru ka ŋaŋ , dɛ yi ŋaŋ aŋ tə yi aŋfəm a mi .
47006017	Tiyȧŋ , Wur nu kətɔŋ ka ŋaŋ , ɔwa yi nu agbaskɛ , ɔMarki ɔ pa , Te gboŋ rəka o rəka rəyifa ; Ɔwa i ti malanɛ nu ,
47006018	I ti yi uKas do rɔnu , dɛ yi naŋ nə tə yi aŋwuth a mi aruni yi aŋwuth a mi abɛra , ƆKuru ka aŋfɔsɔ bɛ ɔ pa .
47007001	Tiyȧŋ abɔthər , ma sə po ba ɛlahiri ɛye-e , maŋ gbəransnɛ nu kəwur ka məpulkɛ bɛ ma madɛr dɛ yi aŋyina , ɔwa sə gbenthis rəsəm ka ranes ra Kuru .
47007002	Malanɛ su ka ɛmerȧ ɛ nu ; sə tha yɔ hɛ wuni o wuni ɔləs , sə tha ləsər hɛ wuni o wuni , sə tha yɔ hɛ wuni o wuni kansoŋ .
47007003	I fɔf hɛ ȧte tə kəŋap nu , kotȧy-e i po thɔŋ pa ti kəpa , nə yi ka ɛmerȧ ɛ su kȧmȧ sə fi naŋ dɛ yi sə kəli yi naŋ .
47007004	I fɔfȧnɛ nu rə kəmintha kəbana , i kolonɛ ɔgbȧthi salata nu ; i la rə kəbɛfəth kətɔŋ ka ɛsɔmpanɛ ɛ su bɛ , ɔwa i yasanɛ rɛ yi məbɔnɛ .
47007005	Ȧtesoma-e , hali ma sə bek ro Masidonia-e , sə ba hɛ kəfothanɛ ka madɛr ma su , kɛrɛ sə bəp ɛsɔmpanɛ dɛr o dɛr . Ɛgbal ɛ yi rokaŋ , ɔwa rənes rə yi rokor .
47007006	Kɛrɛ Kurɔŋ ɔwe mə bɛfəth ŋaŋ aŋa ba ɛmerȧ ɛlel-e , ɔ bɛfəth su ka kȧder ka Taytɔs .
47007007	Pə yi hɛ ka kȧder kɔŋ son-e , pə yi sɔ ka kȧbɛfəth ȧke nə sɔŋ kɔ , ma ɔ tɔri su kabosinɛ ka nu , kȧbok ka nu , yi ɛmerȧ ɛ nu ɛyasyas ta ȧtȧ mi . Tiyȧŋ i bȧr sɔthɔ məbɔnɛ .
47007008	kotȧy-e hali ȧŋreka a mi aŋ yɔ nu nə saŋ amɔl , i nimsa hɛ ti , ( hali ma i la nimsa ti ka ɔtɔtɔkɔ ) , ȧtesoma-e i nənk kəpa ȧŋreka ŋati aŋ sɔŋ nu ɔnɔsinɛ kɛrɛ ta alɔkɔ agbut gbo .
47007009	Ka-ake i ba məbɔnɛ , pə yi hɛ ma nə saŋ amɔl gbo-e , kɛrɛ pəkasifɛ nə saŋ amɔl kəkɔ ka kəthupi ; ȧtesoma-e nə sɔŋ amɔl rə ɔnɔsinɛ wa antaŋ Kuru kəte ba ɔbaŋ dəbuth gbo kəwur do rɔsu rə tȧy o tȧy .
47007010	kotȧy-e ɔnɔsinɛ ɔwe thesanɛ Kuru kɔnɔ mə kom kəthupi kəkɔ ka kəkisi kəte kȧrȧ kənimsa ; kɛrɛ ɔnɔsinɛ wa ȧdȧru kɔnɔ mə kom rəfi .
47007011	Kotȧy-e kəli atȧy gbeŋ ȧtesom a yɔ nu nə saŋ ȧmɔl mɔ pə thesanɛ Kuru , ko ȧsoli abana ŋaŋ aŋ yi rokor ka nu-e , əŋko , ko agbȧkȧnɛ ŋaŋ-e , əŋko , ko məbaŋ maŋ-e , əŋko , ko kənesa kaŋ-e , əŋko , ko kəbosinɛ kaŋ-e , əŋko , ko kəyenkəs kaŋ-e , əŋko , ko akalɔ ŋaŋ-e .
47007012	Tiyȧŋ hali ma i gbalər nu-e , pə yi hɛ salata ɔwe po yɔ ɔləs , ta a pa ras ɔwe po sɔmpanɛ asabu ŋa maləs mati , kɛrɛ pə yi kȧmȧ asoli aŋa saŋ sə ba ta ȧtȧ nu rodi ka Kuru-e , aŋ tɔrinɛ ro rɔnu .
47007013	Tiyȧŋ sə sɔthɔ kəbɛfəth . Yao ka kȧbɛfəth kati sə yasanɛ sɔ rə məbɔnɛ məbana salata Taytɔs , ȧtesoma-e naŋ nə po thɔfsəl ȧŋmerȧ ŋɔŋ .
47007014	kotȧy-e bepi i gbək ɛyonka ta salata nu do rɔŋɔŋ-e , i ba hɛ ti məlap ; kȧbi ma mə sə po fɔf tȧy o tȧy ro rɔnu ka tȧteŋ , yaŋ sɔ a fir kagbək kȧsu ɛyonka rodi ka Taytɔs kə yi tȧteŋ .
47007015	Ɔwa mabɔthər mɔŋ ta ȧtȧ nu mə bȧrnɛ gbo ma ɔ kȧl nanɛ ka kawop rim ka nu bɛ rə tȧy o tȧy , ma pə yi nə malanɛ kɔ rə kənesa yi kəyɛr .
47007016	Tiyȧŋ pə bɔnɛ mi kotȧy-e i ba kəpələnɛ ȧŋgbȧp a nu rə tȧy o tȧy .
47008001	Pə thas ri , awɔnt sə yema tɔri nu ta ȧŋboŋa ŋa Kuru aŋa a sɔŋ ka aŋlanɛ ŋa Yisɔs Krayst ro Masidoniya ,
47008002	tə kəyi , hali kətɔŋ ka kəmɛmər ka kəsɔmpanɛ kəbana-e , kəwur ka ɔlasər wa mabɔnɛ dɛ yi amɔnɛ ma ŋaŋ məbana-e , aŋ sɔŋ ɛboya ɛfonsiri .
47008003	Ɔwa minɛ i seri ti kəpa mɔ mə aŋfɔsɔ ŋaŋ aŋ yi , yao pəthas ras aŋfɔsɔ ŋaŋ , aŋ sɔŋ kəmar rə məselɔ məfinɔ .
47008004	Ɔwa aŋ nɛmthɛnɛ su finɔ salata ȧŋboŋa aŋe kȧmȧ ŋaŋ aŋ gbəli pantnɛ ka kamar ka aŋsəm .
47008005	Ya aŋ yɔ , pə yi hɛ mɔ mə sə po nanɛ gbo-e , kɛrɛ aŋ mɔtha sɔndnɛ ka ɔMarki , dɛ yi do rɔsu kətaŋ ka mȧselɔ ma Kuru ,
47008006	haŋ sə gbisəŋa Taytɔs kəpa ye , mɔ mɔ po təp mapanth ame-e , ɔ tə pons sɔ ȧŋboŋa aŋe ro rɔnu .
47008007	Tiyȧŋ , ma pə yi nə ba tȧy o tȧy ɔgbenthis-e , pə yi mɔ-e kəlanɛ-o , kəgbəli fɔf-o , kətara tai-o , yi məyasyas bɛ-o , dɛ yi mabɔthər ma nu ta ȧtȧ su , botər ti nu ȧmerȧ kȧmȧ nə fui ka ȧŋboŋa aŋe sɔ .
47008008	I fɔf hɛ ti mɔ ayamari , i fɔf gbo tə kəgbɛŋgbɛŋ ɔfera wa mabɔthər ma nu asabu ŋa mayasyas ma alɔm .
47008009	kotȧy-e nə tȧrȧ ȧŋboŋa ŋa ɔMarki kȧsu Yisɔs Kraystȧŋ , kəpa hali ma ɔ yi uyola-e , salata nu ɔ səkɛ umɔnɛ , kȧmȧ naŋ kətaŋ ka amɔnɛ mɔŋ-e , nə gbəli səkɛ ayola .
47008010	Kɛrɛ ka ȧtȧy ȧte i tɔri nu ananɛ a mi , tə kəpa ye , pə tha yi ɔfisa ta ȧtȧ nu bepi nə gbenthis ka-ake ȧtȧ nə təp dendis kəyo ; pə yi hɛ kəyɔ gbo kɛrɛ nə yema yɔ ti yathi ;
47008011	kȧmȧ mɔ mə nə la ba ȧmerȧ abɛnɛnɛ-e , yaŋ sɔ nə tə gbenthis ti mɔlɔ ma aŋfɔsɔ a nu aŋ yi .
47008012	kotȧy-e , bepi ȧŋmerȧ abɛnɛnɛ ŋati aŋ yi ri-e , a malanɛ ŋi kətȧŋȧnɛ mɔ mə wuni mɔ ba , pə yi hɛ mɔ mɔ te ba .
47008013	Ȧtesoma-e i pa hɛ ti kȧmȧ a gbəŋki akothe ka alɔm tə kədeŋ nu ki ,
47008014	kɛrɛ kȧmȧ pə yi ɔthənanɛ , kȧmȧ kaba ka nu ka-ake kə gbəli yɔna kate ba ka ŋaŋ , dɛ yi kaba ka ŋaŋ kə gbəli yɔna kate ba ka nu ; kȧmȧ ɔthənanɛ ɔ yi ,
47008015	mɔ mə a gbal kəpa , Ɔwe po thoŋklanɛ ɔgbȧthi ɔ tianɛ hɛ koko , rɛ yi ɔwe po thoŋklanɛ ɔthan ɔ paŋ hɛ .
47008016	Kɛrɛ ta Kuru ɔ ba ȧmɔmɔ ma ɔ bot aŋfela abana ŋin ŋati ka ȧŋmerȧ ŋa Taytɔs ta ȧtȧ nu .
47008017	kotȧy-e tə tɛntɛnɛ ɔ malanɛ ȧŋmȧŋ a su ; kɛrɛ ma ɔ yi uyasyas ka aŋyɛthɛ ŋɔŋ sɔ-e , ɔ kɔnɛ ro rɔnu ka mȧselɔ mɔŋ gbeŋ .
47008018	Ka sə somra yi kɔn ɔwɔnt ɔwe ɛchɔch bɛ ɛ kolo salata mayasyas mɔŋ ka kataməs ȧkɛra kəfinɔ ka Kuru .
47008019	Ka pə thas ri sɔ-e , ɛchɔch ɛ thith ɔwuni kati tə kəpaya su ma sə kera ȧŋboya afinɔ aŋe-e aŋa mə sɔŋ ɔMarki ayiki , ɔwa aŋ kȧl lasər mȧselɔ ma su .
47008020	Ɔwa sə thaŋka ȧte , kȧmȧ wuni o wuni ɔ tə thɛkɛ su ka ȧŋpa ŋa ȧŋboya abana aŋe aŋa sə kɔ sɔŋ ;
47008021	kotȧy-e sə thɛns mȧtȧy məmari , pə yi hɛ gbo ka kakəli ka Kuru , kɛrɛ ka kakəli ka afəm a kəpet sɔ .
47008022	Ɔwa sə po som dɛ yi ŋaŋ ɔwɔnt su ɔwe sə po mɛm ɔgbȧthi , ka sə fir kɔ ubɔthi lanɛ ka mȧtȧy məlai , pə tha gbethi ka-ake salata kapələnɛ kəbana ȧke ɔ ba ka ȧŋgbȧp a nu .
47008023	Bepi a yif ta Taytɔsȧŋ , ɔ yi upantnɛ kȧmi dɛ yi ukos a mi ka mapanth ta ȧtȧ nu ; thalɔm bepi a yif ta aŋwɔnt a su-e , ŋa yi aŋsom ŋa ɛgbanɛ ya Yisɔs , ɔwa ŋa yi sɔ aŋfəm ŋa aŋyiki ŋa Krayst .
47008024	Tiyȧŋ tɔri ŋa nu ro der kədi ka ɛgbanɛ ya Yisɔs , maseri ma mabɔthər ma nu , dɛ yi maseri ma kagbak kȧsu ɛyonka ta ȧtȧ nu .
47009001	Kɛrɛ ta ȧŋpa ŋa kəyɔna aŋsəm , i ba hɛ kəgbalər nu ,
47009002	ȧtesoma-e i tȧrȧ kabɛnɛnɛ ka nu , ɔwa di kati i kolonɛ ta ȧtȧ nu ka aŋfəm ŋa ro Masidonia , kəpa ŋa ro Akaya aŋ yi thɔŋ abɛnɛnɛ kȧbi ka dendis . Ɔwa mayasyas ma nu mə poŋ gboŋkthis afəm agbȧthi .
47009003	Kɛrɛ i som awɔnt kȧmȧ kagbək kȧsu ɛyonka ta ȧtȧ nu kə te yi kətiŋ , kɛrɛ kȧmȧ pə gbəli yi mɔ mə i pa-e , nə yi thɔŋ abɛnɛnɛ ;
47009004	ta thani bepi aŋMasidoniya alɔm aŋ der yi minɛŋ , ɔwa aŋ bəp nu nə yi hɛ abɛnɛnɛ-e , saŋ ( hali sə te pa niaŋ ) sə tə ba məlap asabu ŋa kakolonɛ ake .
47009005	Tiyȧŋ i nənk ti ɔfinɔ tə kəyɔ kȧmȧ aŋwɔnt aŋ təmȧ kədi kəkɔ ro rɔnu , kȧmȧ aŋ gbɛlɛŋ nu ta ȧŋboya ŋa məbɔthər tə tɛntɛnɛ , pə yi hɛ mɔ rəka ara a yamari .
47009006	Ȧŋpa ŋi aŋe . Ɔwe mə sak pɛripɛri , kɔnɔ mə rɔk pɛri pɛri ; ɔwe mə sak ɔgbȧthi , kɔnɔ mə rɔk ɔgbȧthi .
47009007	Ta wuni o wuni ɔ sɔŋ mɔ mɔ nanɛ ka ȧŋmerȧ ŋɔŋ . Ta pə te yi rə kəsuma thalɔm rə kəfɔsar , kotȧy-e Kuru ɔ bɔthər wuni ɔwe mə sɔŋ rə məbɔnɛ .
47009008	Ɔwa Kurɔŋ ɔ gbəli yɔ kȧmȧ aboŋa bɛ aŋ fui do rɔnu , kȧmȧ naŋ nə ba ɔbeki lɔkɔ o lɔkɔ ka tȧy o tȧy , kȧmȧ nə bȧrnɛ rə məyɔs məfinɔ bɛ .
47009009	Mɔ mə a po gbal ti kəpa , Ɔ sak ɔbana , ɔ yer ka ȧŋmɔnɛ , Mȧlompi mɔŋ mə tə bȧkər thȧnkȧŋ thəbana .
47009010	Ɔwa ɔwe mə sɔŋ məter ka ɔsak yi kəbo ta ɛwɔnth-e , kɔnɔ mə sɔŋ nu mater yi mȧbȧrnɛ mati tə kəsak . Ɔwa ɔ tə kȧl sɔŋ mȧkomi məbarnɛ ma mȧlompi ma nu .
47009011	Kaŋka a naŋfas nu rə tȧy o tȧy kəkɔ ka kəfosiri kəbana ȧke mə yɔ a muti Kuru mɔmɔ kətaŋ do rɔsu .
47009012	kotȧy-e kəyerəs ȧŋboya aŋe kə lasər hɛ gbo kapaŋ ka aŋsəm kɛrɛ kə kȧl futhis kəsɔŋ Kuru mɔmɔ məlai .
47009013	Ɔwa ma a gbɛlɛŋ nu asabu ŋa kayerəs ake , aŋ yikis Kuru ta kawop aŋgbithanɛ ka nu ka ȧsim təfinɔ ta Kraystȧŋ , rɛ yi ta kȧfosiri ka nu ta ȧtȧ ŋaŋ , dɛ yi ta afəm bɛ .
47009014	Ɔwa ŋaŋ gbeŋ sɔ maŋ ramnɛ ta ȧtȧ nu , aŋ bosinɛ sɔ ta ȧtȧ nu salata ȧŋboŋa abana ŋa Kuru aŋa yi nu .
47009015	Ta Kurɔŋ ɔ sɔthɔ mɔmɔ ta ȧŋboya ŋɔŋ atuy lɔməs .
47010001	Ɔwa minɛ Pɔl , i nɛmthɛnɛ nu ka kathoranɛ yi mathɔfəl ma Krayst , minɛ ɔwe yi uthoranɛ ka kȧbəprȧnɛ ka nu , kɛrɛ ma i te bəpər i fɔfȧnɛ nu rə kəmintha .
47010002	Kɛrɛ i nɛmthɛnɛ kȧmȧ nə te yɔ i tɔri ka kȧbəprȧnɛ ka nu kamintha kəbaki kati ȧke i nanɛ tə kətɔri afəm alɔm , aŋa nanɛ sə kɔth kətaŋ ka mayi ma rawuni kəpet .
47010003	kotȧy-e , hali ma sə kɔth ka mayi ma rawuni kəpet-e , sə tim hɛ kətaŋ ka mayi ma madɛr ;
47010004	ȧtesoma-e ɛyɛt ɛtima ya katim kȧsu ɛ yi hɛ ɛya mȧdɛr , kɛrɛ ɛ ba afɔsɔ aninis kətȧŋȧnɛ ka Kuru tə kəyɛksi ɛbənkȧ .
47010005	Sə yɛksi ɛbȧrki ɛləs yi tȧy o tȧy bɛ təŋȧtȧnɛ kəŋamnɛ kȧtȧrȧ ta Kuru , ɔwa sə kȧrȧ rə kɛndɛbira ananɛ o nanɛ tə kəsanɛ ɔKraystȧŋ ,
47010006	ma sə yi abɛnɛnɛ tə kəthalər kəgbəkanɛ bɛ , bepi kasanɛ tȧy ka nu kə po lasər .
47010007	Pə yi nə kəli gbo mȧtȧy mə nə nəŋka rəfɔr-i ? Bepi wuni o wuni ɔ pələnɛ kəpa ɔ yi wuni ka Kraist-e , ta ɔ kȧl nanɛ ȧte kəpa mɔ mə kɔn ɔ yi wuni ka Kraystȧŋ-e , yaŋ sɔ saŋ sə yi .
47010008	kotȧy-e , hali i ti bȧr gbək ɛyonka salata aŋfɔsɔ aŋa ɔMarki ɔ po sɔŋ su-e , ( tə kətəmsər nu , pə yi hɛ tə kəfak nu ) , i ba hɛ kəlapəs ti mən .
47010009	Ta pə te yi mɔ i yema ninisnɛ nu dɛ yi ɛreka .
47010010	Wuni lɔm ɔ tə pa , Ɛreka ya Pɔl ɛ yi ɛlel dɛ yi ɛbȧki mədɛr , kɛrɛ kȧbəpər kɔŋ kə yi kərant , dɛ yi kafɔf kɔŋ kə yi gbo kəyai .
47010011	Ta wuni wunɔŋ ɔ nanɛ ȧte , hɔ , mɔ mə sə yi ka ȧsim ka ɛreka ma sə te bəpər-e , yaŋ sə yi sɔ ka kayɔ ma sə bəpər .
47010012	Ȧtesoma-e sə mintha hɛ lɔmnɛ thalɔm thunthnɛ alɔm aŋa mə kolonɛ , kotȧy-e aŋ ba hɛ kətemp maŋ thunthnɛ ukin ka ulɔm , dɛ yi aŋ lɔmnɛ ukin ka ulɔm .
47010013	Kɛrɛ saŋ sə yema hɛ gbək ɛyonka pəthas anthuntha , pə yi mɔ-e , anthuntha ŋa magbas ama Kuru ɔ gbasa su tə kəbek do rɔnu .
47010014	kotȧy-e sə thasəsnɛ hɛ pəthas anthuntha a su , pə yi mɔ sə tha la hɛ bek ro rɔnu , ȧtesoma-e saŋ sə yi antɔtɔkɔ tə kəbek do rɔnu yi mapa məfinɔ ma Kraystȧŋ .
47010015	Sə kolonɛ hɛ pəthas magbas ma su , ka mapanth ma afəm alɔm ; kɛrɛ kagbak ȧmerȧ kȧsu kə yi hɔ , ma kȧlanɛ ka nu kə bȧrnɛ-e , a tə bȧr səka kədi magbas ma su do rɔnu ,
47010016	kȧmȧ sə gbəli taməs ȧsim təfinɔ ta Kuru haŋ ka ɛgbap ɛyɛ yi rodarəŋ ka nu , kəte kolonɛ ka magbas ma wuni lɔm dɛ yi mȧtȧy ama ɔ poŋ thɔŋ bɛnɛnɛ .
47010017	Kɛrɛ ɔwe mə kolonɛ ta ɔ kolonɛ ka ɔMarki .
47010018	Ȧtesoma-e ɔwuni kolonɛ tha mə a malanɛ , kɛrɛ ɔwe ɔMarki ɔ kolo .
47011001	I yema nə muyu mi ɔthan ma mə i re yɔ mɔ rəpəŋk ; kɛrɛ mari nu , muyu .
47011002	Kəbi i ba kətut ta ȧtȧ nu , pə yi mɔ-e katut ka Kuru , kotȧy-e i po fath nu ka Krayst mɔ a fathȧ ufanɛ ulompi ka uwos ukin .
47011003	Kɛrɛ i soli ta thani mɔ mə ȧŋbok ɔ tɔns Ma Hawa ka masɔth mɔŋ-e , yaŋ sɔ ɛmerȧ ɛ nu ɛ tə yɛthȧ kəwur ka ɔfɔy tȧy dɛ yi ɔfethər ɔwe yi ka Kraystȧŋ .
47011004	Bepi wuni ɔ der ɔ taməs uYisɔs ulɔm-e ɔwe saŋ sə te taməs-e , thalɔm bepi nə malanɛ uyina ulɔm-e ɔgbaskɛ ka ɔkin ɔwe nə po mȧlanɛ-e , ta a pa ras ȧkɛra kəgbaskɛ ȧke nə la hɛ təl-e , nə malanɛ kɔ lɛmp .
47011005	Ko-e , i nanɛ hɛ kəpa i yi roratha ka aŋsom abana bana aŋe .
47011006	Hali ma i yi uyay ka kəfɔf-e , i yi hɛ uyay ka kətara tȧy ; sə poŋ ti tɔri gbafəth kətɔŋ ka nu bɛ rə roŋ o roŋ .
47011007	Pə yi i po yɔ tȧy tələs ma i thoranɛ kȧmȧ a ŋata nu-i , ma i po taməs mapa məfinɔ ma Kuru kəte gbasi amɔlɔ-i ?
47011008	Pə yi mɔ-e i keyr ɛgbanɛ ya Yisɔs ɛlɔm , ka i gbasir ŋa ȧrȧm kȧmȧ i yɔna nu .
47011009	Ma i yi do rɔnu dɛ yi kəpȧŋ kə wop mi-e , i yi hɛ kothe ka wuni o wuni , kotȧy-e aŋwɔnt aŋa wur ro Masidonia-e , ŋa sɔŋ mi bɛ ɛyɛ i paŋ . Ɔwa rə tȧy o tȧy i kasisnɛ .
47011010	Mɔ mə tȧteŋ ta Krayst tə yi mi-e , wuni kəpet ɔ gbəli hɛ bɛnt mi kəgbək ɛyonka aŋe ka ȧŋgbȧp ŋa Akaya .
47011011	Kɔyɛŋ-a ? Pəkasifɛ i bɔthər hɛ nu-i ? Kuru ɔ tȧrȧ ti hɔ , i yɔ yi .
47011012	Kɛrɛ i ti bȧsər ka mayɔ ame kȧmȧ i bɛs roratha ka ŋaŋ aŋa yema aŋfɛrɛ tə kəkolonɛ , kəpa aŋ kiyanɛ kayɔna ka ŋaŋ mɔlɔ min mɔ saŋ .
47011013	Ȧtesoma-e afəm awunɔŋ ŋa yi asom ayem , ayɔ məpanth mətɔns tȧy , kaŋ yɔr mɔ mə aŋ yi aŋsom ŋa Kraystȧŋ .
47011014	Ɔwa tȧy təkabanɛ thahɔ , kotȧy-e Sethani gbeŋ ɔ gbəli səkɛnɛ mɔ wurɔ ka kawalɛ .
47011015	Tiyȧŋ tȧy təkabanɛ tha bepi aŋsom ŋɔŋ sɔ aŋ səkɛ mɔ mə aŋ yi aŋsom ŋa məlompi ; ɔwa kaləpsɔ ka ŋaŋ kə tə yi mɔ mȧyɔs maŋ mə yi .
47011016	I pa sɔ , Ta wuni o wuni ɔ te nanɛ mi upəŋk ; kɛrɛ bepi nə yɔ yi-e , sua nu ɔwuni pəŋk ɔwe ɛləns ma mɔ kolonɛ sɔ ɔthan .
47011017	Ȧtȧ i fɔf-e , i fɔf hɛ ti mɔ aŋyamari ŋa ɔMarki , i fɔf gbo mɔlɔ ma məgbati rə kəgbək ɛyonka aŋe .
47011018	Ma afəm agbȧthi aŋ kolonɛ ka madɛr ma rawuni kəpet-e , minɛ sɔ i ti kolonɛ .
47011019	Ȧtesoma-e ka ɔbɔli rəkɔm wa kȧtemp ka nu , nə gbəli muyu ȧŋpənk rə məbɔnɛ !
47011020	kotȧy-e nə muyu wuni bepi ɔ kera nu rə kɛndɛbira , bepi ɔ yɔ nu aharamu , bepi ɔ nɔy nu ɛyɛt ɛ nu , bepi ɔ ŋatanɛ , bepi ɔ gbantha nu ro der .
47011021	I fɔf rə məlap kəpa , ka rayay ra mi i la hɛ yɔ mȧtȧy məwunɔŋ . Halisa ta tȧy o tȧy ȧtȧ wuni mɔ minthasnɛ , ( i fɔf gbo mɔ upəŋk ) minɛ sɔ i ti minthasnɛ .
47011022	Ŋa yi aHibru-i ? Minɛ sɔ . Ŋa yi aIsrɛl-i ? Minɛ sɔ . Ŋa yi awuth ŋa Ebraham-i ? Ɔwa minɛ sɔ gbo .
47011023	Ŋa yi ɛbɔy ya Kraist-i ? ( I kȧl fɔf mɔ upəŋk ) Min thasi ŋa ; rə məpanth-e , ɔgbȧthi ɔlay ; rə kəsȧp-e , pə fɔyɛ lɔm ; ka ɛseth ya tərəŋka , katkat ; ka mȧsibo ma təfi-e , ɔgbȧthi gbo .
47011024	Kətəma tamath aŋYuda aŋ sapa mi təsɛthɛ pə tiyȧ gbo win tə kəbek təgba tərəŋ .
47011025	Kətəma məsas-e a sapa mi tənt , a ləmər mi məsar win , məsas i loŋa ro baŋ , gbɛs pali i yi ka ɔbɔlɔŋ wa kȧbȧŋ ;
47011026	i yi ka ɛbiyas alɔkɔ bɛ , ka mȧsibo ma mȧnt , ka mȧsibo ma amurthɛ , ka mȧsibo kəwur ka ȧŋbona a mi , ka mȧsibo kəwur ka aŋkafri , ka mȧsibo ka kȧpet , ka mȧsibo ro wula , ka mȧsibo ro baŋ , ka mȧsibo kətɔŋ ka awɔnt ayem ;
47011027	ka kəthɔrɔnɛ , ka ɔbȧki ka ɛsɔnkɔ sɔnkɔ , ka ȧdor , ka rȧmun , ka kȧwop ɛsum ɔgbȧthi , ka ɔtȧnk yi ka rȧtiŋ .
47011028	Ɔwa pə thas mȧtȧy ame ama yi rokaŋ-e , mȧtȧy ri ama thiŋkər mi ȧrey o rey , pə yi mɔ-e kȧrȧnko ta ɛgbanɛ ya Yisɔs bɛ .
47011029	Kanɛ gbɔgbəthȧ-a , i te gbɔgbəthȧ-e ? Wuni reke mə a yɔ ɔ pənthbəla-e , minɛ i te ba ti məbaŋ-e ?
47011030	Kɛrɛ bepi i ba tə kəgbək ɛyonka-e , i ti kolonɛ ta mȧtȧy ama mə tɔri mȧyay mȧ mi .
47011031	ƆKuru yi ɔKas ka ɔMarki kȧsu Yisɔs Krayst ɔwe yi uruba ta thȧnkȧŋ thəbana-e , ɔ tȧrȧ kəpa i fɔf hɛ rəyem .
47011032	Ro Damaskɔs , ɔgbəkȧ ratha ka Aretas ɔbȧy , ɔ bumər kȧpet kȧmȧ ɔ gbip mi ;
47011033	ka a sɔnthɔsa mi ka afenk rə kəbəlay , ka a thora mi ka anthatha , ka i pamp mȧta mɔŋ .
47012001	Thambe i kolonɛ , hali pə yi kə mar hɛ wuni , kɛrɛ i ti der ka mənənk dɛ yi təŋaybinɛ ta ɔMarki .
47012002	I tȧrȧ wuni ka Krayst təren tɔfɔt tanlɛ ȧtȧ po thas , ( bepi ɔ yi ka andɛr-e , i tɛ hɛ ; bepi ɔ yi hɛ ka andɛr-e , i tɛ hɛ . Kuru ɔ tȧrȧ ) . Ɔwuni wunɔŋ a sɛmpi kɔ haŋ ka kȧriyana ȧke bekȧ məsas .
47012003	Ka i tȧrȧ wuni ɔwe , ( bepi ɔ yi ka andɛr-e , thalɔm ɔ yi hɛ ka ȧŋdɛr-e , minɛ i tɛ hɛ ; Kuru ɔ tȧrȧ ) ,
47012004	a sɛmpi kɔ lɛɔ ro Paradais , kɔ təl təfɔf ȧtȧ te yi ta wuni kəpet tə kəfɔf .
47012005	I ti kolonɛ salata ɔwuni wunɔŋ , kɛrɛ ta minɛ gbeŋ i ba hɛ tə kəkolonɛ , thambe ka rayay ra mi .
47012006	kotȧy-e hali pə yi i yema kolonɛ-e , i pəŋisnɛ hɛ ; ȧtesoma-e i ti fɔf tȧteŋ ; kɛrɛ i tank thɔŋ , ta thani wuni o wuni ɔ nanɛ ta ȧtȧ mi pəthas ȧtȧ ɔ nənkȧ mi , thalɔm ȧtȧ ɔ təl kəwur do rɔmi .
47012007	Ɔwa ta thani i ŋatanɛ ɔthasər-e , salata manəŋk məbana ame-e , a sɔŋ mi kəbȧnk ka ȧŋdɛr , pə yi mɔ ɔsom ka Sethani tə kəsɔmpa mi , kȧmȧ i te ŋatanɛ ɔthasər .
47012008	Ta ȧtȧy ȧte i po nɛmthɛnɛ ɔMarki haŋ məsas kȧmȧ kə gbəli gbapɛ mi .
47012009	Kɛrɛ ɔ pa ro rɔmi , ȧŋboŋa a mi aŋ yi abeki mu , kotȧy-e aŋfɔsɔ a mi aŋ yi agbenthis ka mȧrȧnt . Tiyȧŋ pə bɔnɛ mi tə kəkolonɛ ka mȧrȧnt ma mi , kȧmȧ aŋfɔsɔ ŋa Kraystȧŋ aŋ rensa mi .
47012010	Tiyȧŋ i ba məbɔnɛ də rəyai-o , rə tənal-o , rə mɔnɛ-o , rə təsɔmpanɛ-o , dɛ yi rə məkɛthanɛ salata Kraystȧŋ , kotȧy-e ma i yi urant-e , ȧŋlɔkɔ ŋati i yi ubaki mədɛr .
47012011	I po yɔ apənk , kɛrɛ naŋ nə korakora mi ; ɔwa pə yi nə yi naŋ tə kəkolo mi , kotȧy-e minɛ i yi hɛ roȧarəŋ ka aŋsom abana bana ta koko bɛ , hali ma i te yi koko .
47012012	Tə tɛntɛnɛ i po yɔ ɛmisali ya usəm utəteŋ kətɔŋ ka nu rə kəmuyu bɛ , ka ɛmisali-e , ka mȧtȧy məkabanɛ-e , yi ka məyɔs ma kȧgbəli tȧy .
47012013	Ta ko rəka naŋ a yɔ nu nə yi rodarəŋ ka ɛchɔch ɛlɔm-e , thambe pə yi kəpa minɛ i yi hɛ kothe ta ȧtȧ nu-e ? Tera mi ȧtȧy tələs ȧte !
47012014	Kəla , ȧŋlɔkɔ aŋa bekȧ məsas ŋi aŋe i po pay tə kəder ro rɔnu ; ɔwa i ba hɛ tə kəyi kothe ta ȧtȧ nu ; ȧtesoma-e i thɛns hɛ ɛyɛt ɛ nu , kɛrɛ niaŋ mə i thɛns ; kotȧy-e aŋwuth aŋ yi hɛ tə kəgbompanɛ ɛyɛt ta salata aŋkomra ŋaŋ , kɛrɛ aŋkomra ŋa yi tə kəgbompanɛ ɛyɛt ta aŋwuth .
47012015	Minɛ i ti ləsər ɛyɛt ɛ mi bɛ rə məbɔnɛ məbana , ɔwa i ti sɔndnɛ ta ȧtȧ nu ; bepi i bȧr bɔthər nu-e , naŋ nə tə gbəŋki mabɔthər ma nu-i ?
47012016	Ɔwa ta pə yi yaŋ , min minɛnɛ i reŋ hɛ nu kothe ; kɛrɛ nə pa i ba məsɔth , ka i gbip nu ka masɔth mati .
47012017	Minɛ i la yɔ nu yaŋfa ka hali ukin ka aŋa i som ro rɔnu-i ?
47012018	I nɛmthɛnɛ Taytɔs tə kəkori nu , ka i som ɔwɔnt yi kɔn . Taytɔs ɔ yɔ nu aharamu-i ? Saŋ sə kɔth hɛ ka ɔYina ukin kati-i ? Saŋ sə kɔth hɛ ka mani min mati-i ?
47012019	Nə nənɛ hɔ sə katanɛ kɛrɛ gbo ta ȧtȧ nu ȧŋlɔkɔ aŋe bɛ . Rodi ka Kuru sə fɔf Krayst ; kɛrɛ sə yɔ mȧtȧy bɛ , abɔthər , kȧmȧ sə mar nu .
47012020	Ȧtesoma-e i soli ta thani bepi i der-e , i ti bəp nu mɔ mə i te yema , ɔwa naŋ sɔ nə tə fir mi mɔ mə nə te yema , ta thani pə tə yi ɛgbal-o , kȧtut-o , mȧbaŋ-o , ɛpeskɛnɛ-o , kȧforthanɛ-o , kȧfɔflanɛ-o , kȧbondəsnɛ-o , dɛ yi ɛtotok ;
47012021	ɔwa kȧmȧ pə te yi ma i der sɔ-e , ɔKuru kȧmi ɔ tə thora mi rodi ka nu , ɔwa i ti bok ta ȧtȧ ŋaŋ aŋa po la yɔ ahakɛ , kɛrɛ aŋ te tha thupi ta katayanɛ yi kərəp tətəp tətəp ȧtȧ aŋ po yɔ .
47013001	Kȧbeka məsas ki ake ma i der ro rɔnu . Rə maseri ma təsəŋ tərəŋ ama təsas-e , rə dim o dim mə rə bȧksər .
47013002	I la maŋ ŋaŋ aŋa po yɔ ɛhakɛ yi aŋlɔm bɛ sɔ ka i kȧl maŋ ŋa ka-ake ka kate kȧmi bəpər mɔ mə i la yɔ ka kabəpər kȧmi ȧke bekȧ mȧrəŋ ; kəpa ye , bepi i der sɔ i ba hɛ kətera ŋa ;
47013003	ma pə yi ti nə yema alomar kəpa Krayst ɔ fɔf kətaŋ do rɔmi , kɔn ɔwe te yi urant do rɔnu , kɛrɛ ɔ yi afɔsɔ aninis rokor ka nu .
47013004	Hali ma a tȧŋ kɔ ka akənt kəpəŋkinɛ ka rəyai-e , ka-ake ɔ yi ukəli ka aŋfɔsɔ ŋa Kuru . Kotȧy-e saŋ sɔ sə yi ayay yi kɔn , kɛrɛ sə tə la rɛ yi aŋesəm yi kɔn do rɔnu ka aŋfɔsɔ ŋa Kuru .
47013005	Gbɛŋgbɛnɛ nu kȧmȧ nə tȧrȧ bepi nə yi ka kȧlanɛ tə tɛntɛnɛ ; thektheknɛ nu . Niaŋ nə tɛ hɛ kəpa Yisɔs Kraystȧŋ ɔ yi nu rokor-i ? Thambe pə yi hɔ nə yi afəm athȧyoŋ .
47013006	Kɛrɛ i gbak ȧmerȧ kəpa nə tȧrȧ hɔ saŋ sə yi hɛ athȧyoŋ .
47013007	Ka sə ramnɛ Kuru kȧmȧ nə te yɔ tȧy o tȧy tələs ; pə yi hɛ tə kətɔri hɔ sə yi afəm aŋa yi təteŋ , kɛrɛ kȧmȧ naŋ nə yɔ ȧtȧ yi təlompi , hali pə re bȧlȧnɛ mɔ saŋ sə yi hɛ təteŋ .
47013008	kotȧy-e sə gbəli hɛ yɔ koko kəŋamnɛ tȧteŋ , kɛrɛ ta salata tȧteŋ .
47013009	Ȧtesoma-e sə ba məbɔnɛ ma sə yi arȧnt , dɛ yi naŋ nə abȧki mədɛr ; ta ȧte tə mə sə ramnɛ sɔ , pə yi mɔ ta kagbenthis ka kȧlanɛ ka nu .
47013010	Ta ȧŋsabu aŋe i gbalər nu mȧtȧy ame ma i te tha bəpər-e , kȧmȧ pə yi ma i bəpər-e , i ba hɛ kəyi ɔbaki mədɛr ka aŋfɔsɔ aŋa ɔMarki ɔ sɔŋ mi tə kətəmər , pə yi hɛ tə kəfak .
47013011	Ka kaləpsɔ , awɔnt , maŋ dirȧ nu yɔ . Yi nu apons , yi nu abɛfəth , ba nu ȧmerȧ ŋin , yirȧ ka məthɔfəl ; ɔwa ɔKuru ka məbɔthər dɛ yi məthɔfəl ɔ tə yi yi naŋ .
47013012	Korianɛ yi kəmuməl kəsəm .
47013013	Aŋsəm bɛ aŋ kori nu .
47013014	Ta ȧŋboŋa ŋa ɔMarki Yisɔs Krayst , yi mabɔthər ma Kuru yi mamanɛ ma ɔYina məsəm mə yi yi naŋ bɛ . Amina .
48001001	Pɔl usom , ( pə yi hɛ ka mȧselɔ ma afəm , thalɔm kətȧŋȧnɛ ka wuni kəpet , kɛrɛ kətȧŋȧnɛ ka Yisɔs Krayst , yi Kuru ɔKas , ɔwe yokas kɔ ka rafi )
48001002	dɛ yi aŋwɔnt bɛ aŋa yi yi minɛŋ , ka ɛchɔch ro Kaletia .
48001003	Ta aboŋa aŋ yi nu dɛ yi məthɔfəl kəwur ka Kuru ɔKas yi ka ɔMarki kȧsu Yisɔs Kraystȧŋ ,
48001004	ɔwe sɔndnɛ ta ɛhakɛ ɛ su , kȧmȧ ɔ tafi su ka ȧdȧru rələs are , mɔ mə mȧselɔ ma Kuru yi ɔKas kȧsu mə yi ;
48001005	ɔwe ba ayiki thȧnkȧŋ thəbana . Amina .
48001006	I kabanɛ ma nə yeŋk gbapɛ ɔwe muti nu ka ȧŋboŋa ŋa Krayst tə kəlafthɛ ka kɛra kəlɔm .
48001007	kotȧy-e , kɛra kəfinɔ kəlɔm kə yi hɛ , kɛrɛ afəm alɔm aŋa sɔmpa nu aŋ yema siŋkar ȧkɛra kəfinɔ ka Krayst .
48001008	Kɛrɛ hali saŋ , thalɔm wurɔ kəwur ro riana-e , ɔ tɔri nu kɛra ȧke yi kəgbaskɛ kəwur ka ȧke sə po tɔri nu-e , ta ɔ yi uraŋka .
48001009	Mɔ mə sə la pa-e , ya i pa sɔ ka-ake , Bepi wuni o wuni ɔ tɔri nu kɛra o kɛra pəthas ȧke nə po malanɛ , ta ɔ yi uraŋka .
48001010	kotȧy-e minɛ i thɛns mamari ma afəm thalɔm Kuru-i ? Thalɔm i mɛm tə kəbɔnɛs afəm-i ? Bepi minɛ i thesanɛ gbo afəm-e , i yi hɛ ȧŋbɔy ŋa Krayst .
48001011	Kɛrɛ i ba kəkanɛ nu , awɔnt , kəpa ȧkɛra kəfinɔ ka Kuru ȧke i la tɔri nu kə yi hɛ ȧke wuni kəpet .
48001012	Ȧtesoma-e i sɔthɔ hɛ ki kəwur ka wuni , thalɔm wuni thahɔ thəksa mi ki-e , kɛrɛ Yisɔs Krayst kɔnɔ ŋaibi ki do rɔmi .
48001013	kotȧy-e nə po təl ta mayi ma mi thəpaŋ ka andina ŋa aŋYuda , kəpa pəthas alɔm bɛ i sɔmpar aŋfəm ŋa Kuru tə kələsər ŋa ;
48001014	ɔwa i bȧr sɔthɔ kətara ka andina ŋa aŋYuda pəthas aŋkos mi ka ȧŋbona a mi , ma i yi uyasyas ɔthasər salata tapa təkur ta aŋkas a mi .
48001015	Kɛrɛ ma pə thesanɛ Kuru ɔwe thith mi yeŋka a kom mi , dɛ yi ɔ muti mi ka ȧŋboŋa ŋɔŋ-e ,
48001016	tə kəŋaibi ɔWan kɔŋ do rɔmi kȧmȧ i kawandi kɔ kətɔŋ ka təbona təlɔm-e , ka ɔlɛmp wati i kɔ hɛ tə kəfɔf ka wuni kəpet ,
48001017	ta a pa ras i kɔ ro Yerusalɛm ka ŋaŋ aŋa mɔtha mi yi asom ; kɛrɛ i kɔnɛ poŋ ro Arebiya , ka i kȧlanɛ sɔ ro Damaskɔs .
48001018	Kədarəŋ ka təren təsas-e , i kɔ ro Yerusalɛm tə kətɔri Pita , ka i yi ri rɔŋɔŋ mərey tɔfɔt tamath .
48001019	Kɛrɛ i nənk hɛ aŋsom alɔm , thambe Yeməs ɔwɔnt ka ɔMarki .
48001020	Ma i tɔri nu mȧtȧy ame-e , i gbalər nu tȧteŋ rodi ka Kuru , i fɔf hɛ rəyem .
48001021	Kədarəŋ kati i kɔ ro Siria yi ro Sailisia .
48001022	Kɛrɛ ɛgbanɛ ya Krayst ro Yudia aŋ tɛ hɛ mi rə der .
48001023	kaŋ təl gbo kəpa , Kɔn ɔwe la sɔmpar su ka-ake ɔ kawandi kȧlanɛ kin ȧke ɔ la ləsər .
48001024	kaŋ thɔkəs Kuru salata mi .
48002001	Ma təren tɔfɔt tanlɛ tə po thas-e , i kɔnɛ sɔ ro Yerusalɛm yi Banabasȧŋ , ka i kerȧnɛ Taytɔs sɔ .
48002002	Ɔwa i kɔnɛ mɔ Kuru ɔ ŋaybi mi mȧselɔ mɔŋ , ka i tɔri mapa məfinɔ ma Kuru ama i bɔ kəwandi kətɔŋ ka tȧbona təlɔm , kɛrɛ i lɔma aŋbȧki rə ȧmȧnknɛ , ta thani thɛpɛnɛ i bɔ gbukɛ thalɔm i la gbukɛ kətiŋ .
48002003	( Kɛrɛ hali ɔkos mi Taytɔs , ɔwe yi uKrik , aŋ yɔ hɛ kȧmȧ a birons kɔ ) .
48002004	I yɔ ti salata awɔnt ayem aŋa po wɔŋ sɔy , kȧmȧ aŋ de dəkər ta rȧwankom ra su ara sə ba ka Krayst Yisɔs , kȧmȧ a wɔŋȧ su rə kɛndɛbira ,
48002005	kɛrɛ sə sɔŋ hɛ ŋa afɛrɛ hali ka alɔkɔ agbut ; kȧmȧ tȧteŋ ta mapa məfinɔ ma Kuru tə gbəli tiyȧ do rɔnu .
48002006	Kɛrɛ kəwur ka ŋaŋ aŋa a lɔm mɔ afəm abana bana , ( toto ŋa yi , tə ba hɛ mi tȧy o tȧy , Kuru ɔ malanɛ hɛ ader ra wuni ) , i pa gbo ŋaŋ aŋa a lɔm mɔ afəm abana bana , aŋ bȧr hɛ mi tȧy o tȧy təfu .
48002007	Kɛrɛ maŋ nənk kəpa a po maŋkər mi mapa məfinɔ ma Kuru ta ante birons-e , mɔ mȧ a po maŋkər Pita ta ȧŋbirons ;
48002008	( ȧtesoma-e kɔn ɔwe yɔ məpanth kətȧŋȧnɛ ka Pita tə kəyi ɔsom ka ȧŋbirons , kɔnɔ ɔ yɔna sɔ kətaŋ do rɔmi ta ante birons ) ,
48002009	maŋ sɔthnɛ ȧŋboŋa aŋa a po sɔŋ mi-e , Yeməs , Kifas , yi Yɔnȧŋ aŋa a lɔm mɔ məkər ma aŋchɔch-e , aŋ sɔŋ saŋ Banabasȧŋ kȧta kədiyɔ ka məmanɛ ; kȧmȧ saŋ sə kɔ ka tȧbona təlɔm , dɛ yi ŋaŋ ka ȧŋbirons .
48002010	Aŋ yema gbo kȧmȧ sə te pənɛ ȧŋmɔnɛ , ȧtȧy tin tati i la bȧsər yɔ sɔbɛ .
48002011	Kɛrɛ ma Pita ɔ der ro Antiɔk-e , i pɛnsa kɔ ro der kəri kɔŋ pəkasifɛ ɔ po ba məthɛkɛ .
48002012	Ȧtesoma-e yeŋka afəm alɔm aŋ der kəwur ka Yeməs-e , ɔ di yi tȧbona təlɔm , kɛrɛ maŋ der-e , ɔ kȧl mədarəŋ kɔ gbaskinɛ rə kənesa ŋaŋ aŋa yi ka ȧŋbirons .
48002013	Ka aŋYuda alɔm sɔ aŋ yɔ kayɔr kin kati dɛ yi kɔn haŋ aŋ po yɛthas hali Banabasȧŋ .
48002014	Ma i nənk kəpa aŋ kɔth hɛ toloŋ kətȧŋȧnɛ ka tȧteŋ ta mapa məfinɔ ma Kuru-e , i pa ka Pita rodi ka ŋaŋ bɛ , Bepi munɔ ma mə yi uYuda-e , mə yɔ mɔ tȧbona təlɔm , dɛ yi mɔ uYuda thahɔ , ta kɔyɛŋ mə yema yɔ tȧbona təlɔm aŋ yɔ mɔ aŋYuda-e ?
48002015	Saŋ aŋa a kom aYuda-e , afəm ŋa ahakɛ ŋa tȧbona təlɔm thahɔ ,
48002016	ma pə yi sə tȧrȧ kəpa wuni kəpet ɔ sɔthɔ hɛ məmari salata mȧyɔs ma ȧŋthɔ , thambe ka kȧlanɛ ka Yisɔs Krayst , tiyȧŋ hali saŋ sə po lanɛ Yisɔs Krayst kȧmȧ sə sɔthɔ məmari ka kȧlanɛ ka Krayst , pə yi hɛ ka mȧyɔs ma ȧŋthɔ . Pəkasifɛ ka mȧyɔs ma anthɔ-e , wuni o wuni ɔ gbəli hɛ sɔthɔ məmari .
48002017	Kɛrɛ bepi ma sə thɛns məmari rokor ka Kraist-e , a fir su kəyi afəm ŋa ahakɛ-e , sə gbəli pa Krayst ɔ yi ukɔtha ka ahakɛ-i ? Saki ti Kuru .
48002018	Bepi i mɛm tə kətəmər ȧtȧ i po thɔŋ fȧk-e , i tɔri kəpa i yi uləsər ȧŋthɔ .
48002019	kotȧy-e kətȧŋȧnɛ ka ȧŋthɔ i po fi ka ȧŋthɔ kȧmȧ i gbəli ba ŋesəm salata Kurɔŋ .
48002020	A po taŋtaŋ mi ka akənt kəpəŋkinɛ yi Kraystȧŋ , halisa i ba ŋesəm ; kɛrɛ min tha sɔ , pə yi Kraystȧŋ kɔnɔ ɔ yi ukəli rokor kȧmi . Ɔwa aŋesəm aŋa i ŋesəm ka madɛr ka-ake , i ŋesəm kətaŋ ka kȧlanɛ ka ɔWan ka Kuru ɔwe bɔthər mi , kɔ sɔndnɛ ta ȧtȧ mi .
48002021	I yɔ hɛ kȧmȧ ȧŋboŋa ŋa Kuru aŋ yi kətiŋ , kotȧy-e bepi mȧlompi ma yi ka anthɔ-e , Krayst ɔ po fi fu fa fu .
48003001	O naŋ aKaletia aŋa te ba kətemp kəbeki-e , kanɛ serəs nu-e kȧmȧ nə te wop tȧteŋ , kədarəŋ ka a po tɔri nu gbafəth kəpa a po tȧŋ Krayst ka akənt kəpəŋkinɛ-e ?
48003002	Atȧy tin ȧte gbo tȧ i yema tȧrȧ kəwur do rɔnu , Naŋ nə po sɔthɔ ɔYina ka mȧyɔs ma anthɔ-i , thalɔm ka aŋkanɛ ŋa kəlanɛ-i ?
48003003	Nə yi ȧte ba kətemp haŋ-i ? Ma nə təp ka ɔYina nə gbəli yi agbenthis kətaŋ ka mȧyɔs ma mȧdɛr-i ?
48003004	Nə po sɔmpanɛ mȧtȧy məgbȧthi kətiŋ gbo-i , bepi pə yi kətiŋ tə tɛntɛnɛ-i ?
48003005	Kɔn ɔwe sɔŋ nu ɔYina məsəm , dɛ yi ɔwe yɔ məyɔs məkabanɛ kətɔŋ ka nu-e , ɔ yɔ ti ba ka mȧyɔs ma anthɔ-i , thalɔm ka mathəksa ma kȧlanɛ-i ?
48003006	Hali mɔ Ebraham ɔ lanɛ Kuru , ka a lɔm ti ro rɔŋɔŋ mɔ məlompi .
48003007	Tiyȧŋ tȧrȧ nu kəpa ŋaŋ aŋa ba kəlanɛ aŋ yi aŋwuth ŋa Ebraham .
48003008	Te ba ti ka mȧgbal məsəm , ma mə mɔtha nənk kəpa Kuru ɔ tə sɔŋ məmari ka tȧbona təlɔm asabu ŋa kəlanɛ , ɔ kawandi ȧkɛra kəfinɔ ka Kuru thəpaŋ ka Ebraham , kɔ pa , Kətaŋ do rɔmu təbona bɛ tə tə sɔthɔ aruba .
48003009	Tiyȧŋ ŋaŋ aŋa ba kəlanɛ-e , aŋ sɔthɔ aruba yi Ebraham ubɔthi lanɛ .
48003010	Ɔwa aŋfəm aŋa pələnɛ ka mȧyɔs ma ȧŋthɔ aŋ yi ratha ka ȧranka ; kotȧy-e a po gbal kəpa , Wuni o wuni ɔwe te kɔ rodi kəyɔ mȧtȧy bɛ ama a po gbal ka ȧkȧfȧ ka ȧŋthɔ tə kəyɔ ma-e , ɔ yi uraŋka .
48003011	Ka-ake sə nənk gbəraŋ kəpa wuni o wuni ɔ sɔthɔ hɛ məmari kəwur ka mȧyɔs ma ȧŋthɔ ka kakəli ka Kuru , kotȧy-e , Aŋlompi aŋ tə ŋesəm kətȧŋȧnɛ ka kȧlanɛ .
48003012	Ȧŋthɔ aŋ ba hɛ ȧgbȧp rɛ kəlanɛ ; kɛrɛ ɔwe mə yɔ mȧyɔs ɔ tə yi ukəli kətȧŋȧnɛ ka mȧyɔs mati .
48003013	Krayst ɔ po bani su ka ȧŋranka ŋa ȧŋthɔ , ma ɔ po səkɛ uranka ta ȧtȧ su ; kotȧy-e a po gbal kəpa , Wuni o wuni ɔwe a gbak ka ŋənt-e , uraŋka wɔŋ ;
48003014	kȧmȧ aŋruba ŋa Ebraham aŋ gbəli der ka tȧbona təlɔm kətȧŋȧnɛ ka Yisɔs Kraystȧŋ ; kȧmȧ sə sɔthɔ aŋlahiri ŋa ɔYina məsəm asabu ŋa kȧlanɛ .
48003015	Awɔnt , i sɔŋ məbalanɛ kəwur ka rawuni kəpet . Wuni o wuni ɔ gbəli hɛ bȧr thalɔm ɔ gbəŋki hali ka alemranɛ ŋa wuni kəpet bepi a poŋ gbo bȧksər ŋi .
48003016	Ɔwa a sɔŋ ɛlahiri ka Ebraham yi ȧŋter ŋɔŋ . Ɔ pa hɛ , Ka mater , mɔ mə yi məgbathi ; kɛrɛ , Ka ȧŋter a mu , ɔwe yi Kraystȧŋ .
48003017	Ka i pa ȧte , aŋlemranɛ aŋa Kuru ɔ bȧksər thəpaŋ-e , ȧŋthɔ aŋa wɔŋ kədarəŋ ka təren tɛmɛ tanlɛ kəgba tɔfɔt aŋ ləsər hɛ ŋi tə kəyɔ aŋlahiri aŋ tiyȧ fu .
48003018	kotȧy-e bepi kasɔthɔ akɛŋ kə yi asabu ŋa anthɔ-e , kə ba hɛ sɔ kəyi asabu ŋa aŋlahiri . Kɛrɛ Kuru ɔ po sɔŋ ŋi ka Ebraham rə alahiri ,
48003019	ȧtesoma-e , ta kɔ-e a sɔŋ anthɔ-a ? A wɔŋȧ ŋi ta salata ɛhakɛ , haŋ ȧŋter aŋ der ta ɔwɔŋ a sɔŋ aŋlahiri ; ɔwa aŋmȧleka ŋa təmsər ŋi ka kȧta ka ukasa .
48003020	Ɔwa , ukasa ɔ gbəli hɛ yi ukasa ka wuni kin gbo , kɛrɛ Kuru ɔ yi kin .
48003021	Di kati-e , ȧŋthɔ aŋ tim ɛlahiri ya Kuru-i ? Saki ti ; kotȧy-e bepi a poŋ sɔŋ athɔ aŋa gbəli kəlis-e , tə tɛntɛnɛ məlompi mə tə yi ka ȧŋthɔ .
48003022	Kɛrɛ mȧgbal məsəm mə tɔri kəpa afəm bɛ aŋ yi ka aŋfɔsɔ ŋa ahakɛ , kȧmȧ ŋaŋ aŋa lanɛ aŋ gbəli sɔthɔ aŋlahiri kətȧŋȧnɛ ka kȧlanɛ ka Yisɔs Krayst .
48003023	Kɛrɛ yeŋka kəlanɛ kə bek-e , a wop su gbaŋ roratha ka ȧŋthɔ , a bɛnɛ su salata kȧlanɛ ȧke ba tə kəder kədarəŋ kati .
48003024	Tiyȧŋ ȧŋthɔ aŋ yi ɔkarmɔkɔ kȧsu tə kəkara su ka Kraystȧŋ , kȧmȧ sə sɔthɔ məmari asabu ŋa kəlanɛ .
48003025	Kɛrɛ ka-ake kȧbi kəlanɛ kə poŋ thɔŋ bek-e , sə yi hɛ sɔ roratha ka ukarmɔkɔ .
48003026	Ȧtesoma-e naŋ bɛ nə yi awuth ŋa Kuru , asabu ŋa kȧlanɛ ka Yisɔs Kraystȧŋ .
48003027	kotȧy-e naŋ aŋa a po baftays ka Krayst nə po wɔŋ Kraystȧŋ .
48003028	UYuda ɔ yi hɛ , uKrik ɔ yi hɛ , utar thalɔm uwaŋkom ɔ yi hɛ , ta a pa ras wan duni yi wuni bom aŋ yi hɛ ; kotȧy-e naŋ bɛ nə yi ukin rokor ka Krayst Yisɔsȧŋ .
48003029	Ɔwa bepi Krayst ɔ ba nu-e , nə yi aŋwuth ŋa Ebraham , yi asɔthɔ kɛŋ kətȧŋȧnɛ ka aŋlahiri .
48004001	Kɛrɛ i pa , fani kɔn ɔwe mə sɔthɔ akɛŋ ɔ yi ras wath-e , ɔ yi hɛ ɔgbaskɛ kəwur ka utar , hali ɔ yi ɔmarki ka kafus bɛ ;
48004002	kɛrɛ ɔ yi ratha ka akarmɔkɔ yi ɛbɔy haŋ ka ȧŋlɔkɔ aŋa ɔkas kɔŋ ɔ bot .
48004003	Ya pə yi sɔ saŋ , ma sə yi afɛth sə yi atar ratha ka matanɛ ma ȧdȧru ,
48004004	kɛrɛ ma ɔlasər wa ȧŋlɔkɔ aŋ poŋ bek-e , Kuru ɔ som ɔWan kɔŋ ɔwe wuni bom ɔ kom-e , ɔwa a kȧl kom kɔ ka ȧŋthɔ ratha-e ,
48004005	kȧmȧ ɔ bani ŋaŋ aŋa yi ratha ka ȧŋthɔ kȧmȧ sə gbəli sɔthɔ matəma gbeŋ ma awuth .
48004006	Ɔwa ma pə yi nə yi awuth-e , Kuru ɔ som ɔYina ka ɔWan kɔŋ ka ɛmerȧ ɛ nu , kɔ pa , Aba ɔKas .
48004007	Tiyȧŋ mə yi hɛ sɔ utar , mə yi uwan ; ɔwa bepi mə yi uwan-e , mə yi usɔthɔ kɛŋ ka Kuru asabu ŋa Krayst .
48004008	Kɛrɛ ka ȧŋlɔkɔ ma nə te tha tȧrȧ Kuru-e , nə la yi atar ka ŋaŋ aŋa te yi turu gbeŋ-e ,
48004009	kɛrɛ ka-ake ma nə po der kətara Kuru-e , ( thalɔm pə tha gbethi Kuru ɔ tȧrȧ nu-e ) , to pə som nə kȧl fəlɛ ka matanɛ mərant məyai mɔlɔ ma nə fela sɔ kəsəkɛ atar ŋa matanɛ mati-e ?
48004010	Nə wop mərey , ɛyof , ɛlɔkɔ , dɛ yi təren .
48004011	I ba asoli ta ȧtȧ nu , ta thani i poŋ yɔ məpanth ta ȧtȧ nu kətiŋ .
48004012	Awɔnt , i nɛmthɛnɛ nu , yi nu mɔ minɛŋ ȧtesoma-e i yi mɔ naŋ nə yi ; nə la hɛ yɔ mi ɔləs hali .
48004013	Kɛrɛ nə tȧrȧ ka ɔtɔtɔkɔ i kawandi nu mapa məfinɔ ma Kuru rə asɔmpanɛ ka ȧŋdɛr a mi .
48004014	Kɛrɛ hali ma ȧŋsɔmpanɛŋ aŋe ka ȧŋdɛr a mi aŋ sɔŋ nu akɔnthɔfəli-e , nə say say hɛ ŋi , ɔwa nə pɛnsa hɛ mi ; kɛrɛ nə malanɛ mi mɔ wurɔ ka Kuru , hali mɔ Krayst Yisɔs gbeŋ .
48004015	Ko po yɔnɛ ka ɛmerȧ ya ɛruba ɛ nu-a ? kotȧy-e i seri ta ȧtȧ nu kəpa , bepi pə gbəli naŋ yi ti ɔfɔy tay-e , nə tə kothi naŋ ɛfɔr ɛ nu gbeŋ tə kəsɔŋ mi .
48004016	Ɔwa i po səkɛ utheranɛ ka nu pəkasifɛ i tɔri nu tateŋ-i ?
48004017	Afəm aŋe aŋ thɛns nu , kɛrɛ ta ɔfinɔ thahɔ ; aŋ fela tə kəwura nu kȧmȧ nə kȧl tȧŋ ŋa son .
48004018	Pə yi ɔfinɔ bepi afəm aŋ thɛns nu yasyas salata tȧy təfinɔ lɔkɔ o lɔkɔ , pə yi hɛ gbo ma minɛŋ i yi do rɔnu .
48004019	Aŋfɛth a mi , pə yi mɔ i yi rə akənt tə kəkom ta ȧtȧ nu haŋ Krayst ɔ yi rokor ka nu .
48004020	Yao i fela tə kəyi do rɔnu ka-ake , dɛ yi tə kəsiŋkar ȧrim ra mi ; kotȧy-e pə kɛtha mi ta ȧtȧ nu .
48004021	Kanɛ mi naŋ aŋa fela tə kəyi ratha ka ȧŋthɔ sɔ-e , nə təl hɛ anthɔ-i ?
48004022	kotȧy-e a po gbal kəpa , Ebraham ɔ ba awuth aruni ŋarəŋ . Ɔkin ɔ yi ka ɔtar ubɛra , ɔwa ɔkin ɔ yi ka ɔwaŋkom ubɛra .
48004023	Ɔwe ɔ kom ka ɔtar ubɛra a kom kɔ ka matanɛ ma madɛr ma rawuni kəpet , kɛrɛ kɔn ɔwe ɔwaŋkom ubɛra ɔ kom-e , a kom kɔ kətȧŋȧnɛ ka aŋlahiri .
48004024	Mȧtȧy ame bɛ mə yi məbalanɛ , kotȧy-e afəm abom aŋe aŋ təmȧ mɔ ɛlemranɛ yɛrəŋ ; ŋin a təp ka kateŋ ka Saynay , ɔwa a kom awuth ta rətar , kɔnɔ yi Hɛkar .
48004025	Ɔwa Hɛkar ɔwe ɔ yi mɔ kateŋ ka Saynay ro Arebiya , kɔ bȧlȧnɛ Yerusalɛm ȧke yi ka-ake ȧke yi ka ratar yi aŋwuth ŋɔŋ .
48004026	Kɛrɛ Yerusalɛm ɔwe yi rokɔm ɔ yi kəyankaŋ , ɔwa kɔnɔ yi ɔkara kȧsu bɛ .
48004027	kotȧy-e a gbal kəpa , Sel məbɔnɛ munɔ ukoŋfereŋ ma mə te kom , Sel məbɔnɛ munɔ ɔwe te təlnɛ ɔbaŋ wa kəkom , Pəkasifɛ ɔkoŋfereŋ ɔ ba awuth pəthasi kɔn ɔwe ba uwos .
48004028	Ɔwa awɔnt , saŋ sə yi aŋwuth ŋa aŋlahiri mɔ Aysak ɔ yi .
48004029	Mɔ mə pə yi ka ȧŋlɔkɔ ŋati kəpa , kɔn ɔwe a kom kətȧŋȧnɛ ka madɛr ma rawuni kəpet ɔ sɔmpa kɔn ɔwe a kom kətȧŋȧnɛ ka ɔYina , ya pə yi sɔ ka-ake .
48004030	Kɛrɛ to mȧgbal məsəm mə pa-i ? Wurɔ ɔtar ubɛra yi ɔwan kɔŋ ; kotȧy-e ɔwath runi ka ɔtar ubɛra ɔ ba hɛ kəsɔthɔ kɛŋ yi ɔwath runi ka ɔwaŋkom ubɛra .
48004031	Tiyȧŋ awɔnt , saŋ sə yi hɛ awuth ŋa ɔtar ubɛra-e , kɛrɛ ka ɔwaŋkom ubɛra .
48005001	Təmȧ nu kəŋkəŋ ka rȧwankom rəfinɔ ara Krayst ɔ sɔŋ su ; te sɔ sɔndnɛ ka kȧronke ka rȧtar .
48005002	Ɔwa minɛ Pɔl , i pa do rɔnu , bepi nə wop kəbirons-e , Krayst ɔ ba hɛ kəmunaŋfas nu koko .
48005003	kotȧy-e i kȧl seri ti ka wuni o wuni ɔwe mə wop kəbirons kəpa ɔ ba tə kəwop ȧŋthɔ bɛ .
48005004	Krayst ɔ yi hɛ koko do rɔnu bepi nə sɔthɔ məmari ka ȧŋthɔ ; nə po fumpɔ kəwur ka aboŋa .
48005005	kotȧy-e saŋ , kətȧŋȧnɛ ka ɔYina-e , sə kar kagbak ȧmerȧ ka mȧlompi ama mə der ka kəlanɛ .
48005006	kotȧy-e rokor ka Yisɔs Krayst kȧbirons thalɔm kəte birons kə ba hɛ tȧy o tȧy , thambe kəlanɛ ȧke mə yɔ məpanth kətȧŋȧnɛ ka məbɔthər .
48005007	Nə la gbukɛ asɔbɛ-e , kanɛ bɛnt nu kȧmȧ nə te wop tateŋ-e ?
48005008	Kəthəksa kəwunɔŋ kə wur hɛ ka ɔwe muti nu .
48005009	Ɛgbith ɛthan ɛ fukəs kaboth bɛ .
48005010	I lanɛ ka ɔMarki kəpa nə tə yi rim din yi minɛŋ . Kɛrɛ ɔwe mə sɔmpa nu ɔ tə sara kathoŋkas kɔŋ , pə yi wuni o wuni .
48005011	Minɛŋ awɔnt , bepi i kawandi ras kȧbirons-e , to pə som a kȧl sɔmpa mi-e ? Bepi pə yi yaŋ-e , ȧtȧy təpənthbəla ta akənt kəpəŋkinɛ tə poŋ .
48005012	I fela kaŋka ŋaŋ aŋa yɛthəs nu aŋ gbəkanɛ kətɔŋ ka nu .
48005013	Ȧtesoma-e , awɔnt , a po tela nu rə rəwaŋkom , kɛrɛ te gbo kianɛ rȧwankom ra nu mɔ afɛrɛ tə kəlasər mafela ma madɛr , kɛrɛ kətȧŋȧnɛ ka məbɔthər-e , yɔnanɛ ukin dɛ yi ulɔm .
48005014	kotȧy-e ɔlasər wa ȧŋthɔ bɛ ɔ yi ka ȧŋpa ŋin aŋe ; Bɔthər ɔfatanɛ ka mu mɔ mȧ mə bɔthərnɛ .
48005015	Bepi nə ŋansanɛ dɛ yi nə sɔməthanɛ-e , bumnɛ nu ȧmerȧ kȧmȧ nə te dimsanɛ .
48005016	Ɔwa i pa hɔ , Kɔth nu ka ɔYina kȧmȧ nə te lasər ɛfela ɛləs ya madɛr .
48005017	Ȧtesoma-e madɛr mə tim ɔYina , dɛ yi ɔYina ɔ tim madɛr ; pəkasifɛ aŋ manɛ hɛ hali ; tiyȧŋ nə gbəli hɛ yɔ ȧtȧ nə yema yɔ .
48005018	Kɛrɛ bepi ɔYina ɔ kɔtha nu-e , nə yi hɛ sɔ ka ȧŋthɔ ratha .
48005019	Ɔwa mȧyɔs ma madɛr mə tɔrinɛ gbafəth , mə yi ; kȧrəp , kȧtayanɛ , kȧyifȧsnɛ , ɛfela ɛləs ,
48005020	kȧramnɛ ɛyɛt ɛbumərnɛ , rȧmɛn , mȧgbɛŋanɛ , ɛputhanɛ , kȧtut , mȧbaŋ , kȧgbal , ɛpeskɛnɛ , mȧthəksa mȧ rȧyem ,
48005021	ɛmilɛ , kȧdif , kȧtis , kȧbɔthər ɛmet dɛ yi mȧtȧy məwunɔŋ ; ta ȧte i kȧl maŋ nu , mɔ mə i la maŋ nu thɔŋ , kəpa afəm aŋa mə yɔ mȧtȧy mati ame aŋ gbəli hɛ sɔthɔ rȧbȧy ra Kuru .
48005022	Kɛrɛ mȧkomi ma ɔYina mə yi , məbɔthər , məbɔnɛ , məthɔfəl , kəmuyu , ȧney , məthɔth , kəbɔthi lanɛ ,
48005023	ȧmerȧ athoranɛ , kəyɔ gbo gbɛt ; athɔ ɔ thɔ aŋ yi hɛ aŋa mə ŋamnɛ mȧtȧy ame .
48005024	Ɔwa afəm aŋa yi ka Krayst aŋ po tȧŋ madɛr yi ɛnanɛ ya ɛfela ɛləs yati ka akənt kəpəŋkinɛ .
48005025	Bepi sə yi akəli kətȧŋȧnɛ ka ɔYina-e , maŋ kɔth nu ka aŋfɔsɔ ŋa ɔYina .
48005026	Maŋ te nu fela ayiki afu fa fu , tə kəyɔ mȧtȧy ama mə kȧrȧ kələsəranɛ ɛmerȧ yi kətut .
48006001	Awɔnt , bepi nə pɔntnɛ wuni ka kayɔ ahakɛ-e , naŋ aŋa yi rə ɔYina nə yi tə kəkal təmsər ɔwuni kati rə ȧmerȧ athoranɛ ; ɔwa bumnɛ , kȧmȧ naŋ sɔ nə te wɔŋ ka agbɔnsanɛ .
48006002	Marsanɛ nu kəsara ɛtothe kȧmȧ nə lasər ȧŋthɔ ŋa Krayst .
48006003	Bepi wuni ɔ nanɛ ɔ yi wuni bana bana-e ma ɔ te yi koko-e , ɔ tɔnsnɛ .
48006004	Kɛrɛ ta wuni o wuni ɔ thekthek mapanth mɔŋ , ɔwa di kati ɔ tə tȧrȧ bepi ɔ ba tȧy təkolonɛ ka aŋyɛthɛ ŋɔŋ son , pə yi hɛ ka wuni lɔm .
48006005	Ȧtesoma-e wuni o wuni ɔ ba tə kəsara akothe kɔŋ gbeŋ .
48006006	Ɔwe ma thəksa ka ȧsim ta Kuru-e , ta ɔ yeranɛ ɛyɛt ɛfinɔ bɛ ka ɔwe mə thəksa kɔ .
48006007	Te nu selɔ a tɔns nu ; pə fɔyɛ sel Kurɔŋ , kotȧy-e koko ara wuni mɔ sak-e , raŋ mɔ rɔk sɔ .
48006008	kotȧy-e , kɔn ɔwe mə sak kətȧŋȧnɛ ka madɛr mɔŋ-e , ɔ tə rɔk kəthey kəwur ka madɛr ; kɛrɛ kɔn ɔwe mə sak kətȧŋȧnɛ ka ɔYina-e , ɔ tə rɔk aŋesəm thəbana kəwur ka ɔYina .
48006009	Maŋ te nu gbɔgbətha rə kəyɔ ɔfinɔ , kotȧy-e ka alɔkɔ agbut sə tə rɔk bepi sə thamrɔ hɛ .
48006010	Tiyȧŋ mɔ mȧ sə ba afɛrɛ-e , maŋ yɔ nu ɔfinɔ ta afəm bɛ , ɔwa pə tha gbethi salata ŋaŋ aŋa yi akos a su ka kȧlanɛ .
48006011	Kəli ko ɛsikra ɛbana i gbalər nu ka kȧta kȧmi gbeŋ !
48006012	Afəm aŋa yema tɔrinɛ ka madɛr ma rawuni kəpet-e , ŋa korakora nu kȧmȧ a birons nu ; kɛrɛ a yɔ ti gbo kȧmȧ a te ŋa sɔmpar salata akənt kəpəŋkinɛ ka Krayst .
48006013	kotȧy-e hali aŋfəm aŋe gbeŋ aŋ wop hɛ ȧŋthɔ , aŋ yema gbo a birons nu kȧmȧ aŋ gbəli kori korinɛ ka madɛr ma nu .
48006014	Kɛrɛ ta pə bɔlȧnɛ mi tə kəyikisnɛ thambe ka akənt kəpəŋkinɛ ka ɔMarki kȧsu Yisɔs Krayst ro pə yi a tȧŋ tȧŋ ȧdȧru ka apənki ta ȧtȧ mi , dɛ yi minɛŋ ta ȧdȧru .
48006015	kotȧy-e kȧbirons thalɔm kəte birons kə yi hɛ koko rokor ka Krayst Yisɔs , thambe məbɛmpa məfu gbo .
48006016	Ɔwa afəm aŋa kɔth ka ȧŋthɔ aŋe , ta məthɔfəl dɛ yi ȧney aŋ yi do rɔŋaŋ , dɛ yi sɔ rokɔm ka aŋIsrɛl ŋa Kuru .
48006017	Kətəp ka-ake ta wuni o wuni ɔ te mi sɔmpar , ȧtesoma-e i ba tȧbur ka ȧŋdɛr a mi ta ɔMarki Yisɔs .
48006018	Awɔnt , ȧŋboŋa ŋa ɔMarki kȧsu Yisɔs Krayst ta aŋ yi ka ɛmerȧ ɛ nu . Amina .
49001001	Pɔl , usom ka Yisɔs Krayst kətaŋ ka mȧselɔ ma Kuru , ka aŋsəm aŋa yi ro Ɛfisɔs , yi ka aŋlanɛ rokor ka Krayst Yisɔs .
49001002	Ta aboŋa dɛ yi məthɔfəl aŋ yi do rɔnu , kəwur ka Kuru ɔKas kȧsu yi ɔMarki Yisɔs Krayst .
49001003	Sə ruba Kuru Məsaba ɔKas ka ɔMarki kȧsu Yisɔs Krayst ɔwe po ruba su rɛ yi ɛruba ɛyɛ ro Yina bɛ ka ɔyira wa riyana rokor ka Krayst .
49001004	Mɔlɔ ma Kuru-e , ɔ po thith su rokor ka Krayst yeŋka ɔ təmər ȧdȧru , kȧmȧ sə gbəli yi asəm dɛ yi apaŋi tȧy rodi kɔŋ ka məbɔthər .
49001005	kotȧy-e ɔ bot su thəpaŋ tə kəsɔthɔ matəma gbeŋ ma awuth asabu ŋa Yisɔs Krayst , mɔ mə mȧthesȧ ma mȧselɔ mɔŋ mə yi
49001006	ka kȧthɔkəs ka aŋyiki ŋa ȧŋboŋa ŋɔŋ aŋa ɔ po sɔŋ su kəyaŋkaŋ kətȧŋȧnɛ ka ɔwe ɔ bɔthər .
49001007	Ɔwa , do rɔŋɔŋ , a bani su kətaŋ ka mȧtir mɔŋ , pə yi mɔ-e , kȧterɔ ka ɛhakɛ kətȧŋȧnɛ ka rayola ra ȧŋboŋa ŋɔŋ ,
49001008	aŋa ɔ yer su ɔgbȧthi ɔlay rə kətemp dɛ yi kətara tȧy bɛ ,
49001009	ma ɔ poŋ tɔri su aŋgbundu ŋa mȧselɔ mɔŋ , mɔ mə mȧselɔ mɔŋ məfinɔ mə yi ama ɔ ba ka aŋyɛthɛ ŋɔŋ .
49001010	Kȧmȧ pəyi , mȧ ȧŋlɔkɔ aŋ lasər-e , ɔ gbəli thonkla mȧtȧy bɛ rɔkin rokor ka Krayst , pə yi mȧtȧy ama yi ro riana-e , dɛ yi ama yi ka raru-e .
49001011	Rokor kɔŋ sɔ-e sə po sɔthɔ akɛŋ , ma a thith su thəpaŋ kətȧŋȧnɛ ka kathithəs ka ɔwe mə yɔ mȧtȧy bɛ mɔ mə ȧŋnanɛ ŋa mȧselɔ mɔŋ aŋ yi .
49001012	Kama saŋ aŋa mɔtha bot ɛmerȧ ɛ su ka Kraystȧŋ , sə tə yi ka kathɔkəs ka aŋyiki ŋɔŋ .
49001013	Do rɔŋɔŋ nə bot ɛmerȧ ma nə poŋ təl ȧrim ra tȧteŋ , mapa məfinɔ ma Kuru ka kakisis ka nu . Ɔwa ma nə po lanɛ kɔ-e , a mathlɛ nu yi ɔYina məsəm ɔka aŋlahiri ,
49001014	ɔwe yi masɛkɛ ma akɛŋ kȧsu , haŋ kabani kati kə gbenthis , kəkɔ ka kathɔkəs ka aŋyiki ŋɔŋ .
49001015	Tiyȧŋ minɛ sɔ , ma i po təl ta kȧlanɛ ȧke yi kətɔŋ ka nu ka ɔMarki Yisɔsȧŋ , dɛ yi mabɔthər ama nə ba ka aŋsəm bɛ-e ,
49001016	i tey hɛ tə kəsɔŋ mɔmɔ ta ȧtȧ nu , ma i bontəs nu ka taramnɛ ta mi ,
49001017	kȧmȧ ɔKuru ka ɔMarki kȧsu Yisɔs Krayst ɔKas ka ayiki ɔ sɔŋ nu ȧŋmerȧ ŋa kətemp yi kəŋaybi tȧy tə kətara kɔ .
49001018	Tə kəyi a sɔkəth ɛfɔr ya ɛmerȧ ɛ nu kȧmȧ nə tȧrȧ ko kəgbak ȧmerȧ nə ba ka kamuti kɔŋ , dɛ yi ko yi rayola ra aŋyiki ŋa akɛŋ kɔŋ ka aŋsəm ,
49001019	dɛ yi ko aŋfɔsɔ ŋɔŋ ŋə yi abana ɔthasər-e do rɔsu aŋa lanɛ , mɔ mə kagbəli kɔŋ kəninis kə yi ,
49001020	ȧke ɔ yɔ ka ȧŋgbȧp ŋa Krayst , ma ɔ yokas kɔ ka rafi , kɔ yɔ kɔ ɔ yirȧ ka kȧdiyɔ kɔŋ ka ɔyira wa riyana ,
49001021	ɔbɔli rəkɔm ka rəgbəka bɛ , afɔsɔ bɛ , amarki bɛ , yi tȧbȧy bɛ dɛ yi ka ŋes o ŋes aŋa a bont , pə yi hɛ ka ȧdȧru are gbo gbɛt , kɛrɛ ka ȧdȧru ara ba kəder sɔ .
49001022	kɔ po bot tȧy o tȧy ka ȧtȧtək tɔŋ ratha , kɔ yɔ kɔ ɔ yi rȧbomp ra tȧy o tȧy ka aŋchɔch ,
49001023	aŋa yi ȧŋdɛr ŋɔŋ , ɔlasər wa kɔn ɔwe mə lasər dɛr o dɛr yi tȧy o tȧy .
49002001	Ɔwa naŋ sɔ , Kuru ɔ po kəlis nu ma nə la yi ras afi ka ɛhakɛ yi mȧyɔs ma nu mələs ;
49002002	ro pə yi nə la kɔth ka matanɛ ma ȧdȧru are , kətȧŋȧnɛ ka ɔbȧy ka ɛfɔsɔ ya aŋfena , pə yi mɔ-e aŋyina aŋa mə korakora ɛmerȧ ya aŋwuth ȧthȧnthonɛ .
49002003	Saŋ sɔ sə la yirȧ kətɔŋ ka ŋaŋ ka maləs ma madɛr ma su , rə kətaŋ gbo mafela ma madɛr dɛ yi ɛnanɛ yati ; pəkasifɛ kətȧŋȧnɛ ka kakom kȧsu sə yi saŋ aŋwuth ŋa rəbaŋ , mɔ afəm alɔm bɛ .
49002004	Kɛrɛ Kuru ɔwe ba ȧney abana-e , kəwur ka mabɔthər mɔŋ məbana ama ɔ po bɔthər su-e ,
49002005	hali ma sə yi saŋ afi ka ɛhakɛ-e , ɔ kȧl sɔŋ su aŋesəm dɛ yi Kraystȧŋ , ( a kisis nu ka aboŋa ) ;
49002006	kɔ yokas su dɛ yi kɔn , kɔ yɔ su sə yirȧ dɛ yi kɔn ka riyana rokor ka Krayst Yisɔs ;
49002007	kama-e , ka ɛlɔkɔ ɛyɛ ba kəder-e , ɔ gbəli tɔri rayola ra ȧŋboŋa ŋɔŋ abana kətȧŋȧnɛ ka mathɔth mɔŋ ta ȧtȧ su rokor ka Yisɔs Kraystȧŋ .
49002008	kotȧy-e rȧ aboŋa a kisis nu asabu ŋa kəlanɛ ; pə yi hɛ ka aŋfɔsɔ a nu , pə yi ȧŋboya ŋa Kuru Məsaba .
49002009	Ka mȧyɔs thahɔ ta thani wuni o wuni ɔ kori korinɛ .
49002010	kotȧy-e saŋ sə yi mapanth ma mȧta mɔŋ-e , kɔ bɛmpa su rokor ka Yisɔs Krayst ta məyɔs məfinɔ ama Kuru ɔ bot thəpaŋ kȧmȧ sə kɔth rə kəyɔ ma .
49002011	Tiyȧŋ kala nu ȧmerȧ kəpa naŋ nə la yi təbona təlɔm ka rawuni kəpet-e , aŋa ȧŋbirons aŋ tela ante birons kabirons ȧke ma yɔ rɛ məta maŋ ley .
49002012	Ȧŋlɔkɔ ŋati nə tɛ hɛ Krayst , ka a gbaski nu ka andure ŋa Isrɛl , pə yi mɔ-e , nə yi gbo atik ka aŋlemranɛ ŋa aŋlahiri , ɔwa nə ba hɛ kəgbak ȧmerȧ thalɔm Kuru Məsaba ka ȧdȧru .
49002013	Kɛrɛ ka-ake ka Yisɔs Kraystȧŋ ŋaŋ aŋa la yi abɔlanɛ-e , a yɔ nu nə fatər gbɛpti asabu ŋa mȧtir ma Kraystȧŋ .
49002014	Ȧtesoma-e kɔnɔ yi mathɔfəl ma su , ɔwe poŋ səki aŋYuda dɛ yi tȧbona təlɔm afəm ŋin , ɔwa sɔ-e , ɔ yɛksi aŋgbiŋgbiŋ aŋa yi kətɔŋ kȧsu ;
49002015	ma ɔ po nɔy ka ȧŋdɛr ŋɔŋ magbɛŋanɛ , pə yi mɔ-e ȧŋthɔ ŋa ɛyamari ɛyɛ a po gbal , kȧmȧ pə re yi rokor ka aŋyɛthɛ ŋɔŋ-e , afəm ŋarəŋ aŋe aŋ səkɛ wuni kin ufu , ɔwa yaŋ ɔ bɛmpa məthɔfəl .
49002016	Kama ɔ yɔ aŋYuda dɛ yi tȧbona təlɔm saŋ ŋarəŋ sə kȧl manɛ dɛ yi Kurɔŋ mɔ adɛr ŋin asabu ŋa akənt kəpəŋkinɛ-e , ro pə yi magbɛŋanɛ mati mə poŋ .
49002017	Tiyȧŋ Yisɔs ɔ der ɔ kawandi məthɔfəl do rɔnu aŋa yi abɔli dɛ yi sɔ rɔŋaŋ aŋa yi afati .
49002018	Ȧtesoma-e kətaŋ do rɔŋɔŋ-e , saŋ bɛ sə sɔthɔ roŋ ra kəwɔŋ ka ɔKas kətȧŋȧnɛ ka ɔYina ukin .
49002019	Te ba ti nə yi hɛ sɔ atik dɛ yi afəm ȧtel , kɛrɛ nə yi aŋkos ŋa aŋfəm ŋa Kuru , nə yi ka kabɔr ka Kuru .
49002020	Ka a təmər nu rokɔm ka ɔtəmər wa aŋsom dɛ yi Aŋnȧbi , ɔwa Yisɔs Krayst kɔn kɔnɔnɛ ɔ yi aŋsar ȧtɔtɔkɔ ŋa ȧŋkoŋ ;
49002021	ro pə yi ȧŋseth alolok bɛ aŋ gbɛptanɛ dɛ yi aŋ bȧrnɛ haŋ aŋ səkɛ aseth asəm ta Kuru rokor ka ɔMarki .
49002022	Kətȧŋ do rɔŋɔŋ naŋ sɔ a kȧl seth nu dɛr ɔkin kȧmȧ nə yi dɛr ɔyiya wa ȧŋyina ŋa Kuru .
49003001	Te ba ti-e , minɛ Pɔl , ɔkɛndɛbira ka Yisɔs Krayst salata naŋ təbona təlɔm-e ,
49003002	bepi nə po təl ta mapanth ma kəkɔtha ȧŋboŋa ŋa Kuru ama a maŋkər mi ta ȧtȧ nu-e ;
49003003	tə kəyi a ŋaybi ti do rɔmi kȧmȧ i sɔthnɛ aŋgbundu , mɔ mə i po thɔŋ gbal rə sim təthan ,
49003004	kȧmȧ pə yi ma nə karaŋ nə tə tȧrȧ kȧsɔthnɛ kȧmi ka aŋgbundu ŋa Kraystȧŋ .
49003005	A la hɛ tɔri ŋi ka aŋwuth ŋa afəm thəpaŋ , mɔ mȧ a poŋ thɔŋ ŋaybi ŋi ka-ake ka aŋsom ŋɔŋ asəm dɛ yi Aŋnȧbi kətȧŋȧnɛ ka ɔYina məsəm ;
49003006	tə kəyi tȧbona təlɔm aŋ sɔthɔ kɛŋ yi saŋ ka aŋ yi adɛr ŋin dɛ yi saŋ , ɔwa aŋ yi ayeranɛ ŋa aŋlahiri rokor ka Yisɔs Kraystȧŋ asabu ŋa mapa məfinɔ ma Kuru .
49003007	A səki mi ȧbɔy ŋa ȧkɛra kati kətȧŋȧnɛ ka ȧŋboya ŋa ȧŋboŋa ŋa Kuru-e , aŋa a sɔŋ mi kətaŋ ka kagbəli ka aŋfɔsɔ ŋɔŋ .
49003008	Do rɔmi-e , ɔwe yi uyay thɔŋ bɛ ka aŋsəm-e , a maŋkər ȧŋboŋa aŋe kȧmȧ i kawandi ka tȧbona təlɔm rayola rəninis ra Krayst ,
49003009	dɛ yi kȧmȧ i yɔ afəm bɛ aŋ nənk ko yi mabotəs ma aŋgbundu aŋa a po maŋk ka ȧŋmerȧ ŋa Kuru kȧbi ka ɔtəpɛr wa ȧdȧru , ɔwe po bɛmpa ɛyɛt bɛ ka Yisɔs Kraystȧŋ .
49003010	Kama aŋchɔch ka-ake aŋ gbəli yɔ aŋkərbomp dɛ yi ɛfɔsɔ ya ȧkȧriyana aŋ tȧrȧ kȧtemp kəgbaskɛ gbaskɛ ka Kuru .
49003011	Mȧtȧy ame mə yi kətȧŋȧnɛ ka mabotəs mɔŋ ma thəbana ama po yi rokor ka Yisɔs Krayst ɔMarki kȧsu .
49003012	Ɔwa sə ba kəmintha dɛ yi aroŋ ra kȧwɔŋ-e rə kəpələnɛ ŋa kȧlanɛ kȧsu do rɔŋɔŋ .
49003013	Tiyȧŋ i nɛmthɛnɛ nu kȧmȧ ɛmerȧ ɛ nu ɛ te ranta salata ɛsɔmpanɛ ɛ mi ta ȧtȧ nu , ɛyɛ yi ayiki a nu .
49003014	Ta ȧŋsabu aŋe i sɔ tawu ta mi ka ɔKas ka ɔMarki kȧsu Yisɔs Kraystȧŋ ,
49003015	ɔwa kəwur do rɔŋɔŋ ŋa sɛŋk ro riyana yi ka ȧdȧru aŋ sɔthɔ ŋes ,
49003016	kȧmȧ ɔ yɔ nu kətȧŋȧnɛ ka ɔlasər wa aŋyiki ŋɔŋ , kȧmȧ nə bȧksər rə aŋfɔsɔ ŋa ɔYina ŋɔŋ ka rafəm ra nu ;
49003017	kȧmȧ Krayst ɔ gbəli yirȧ ka ɛmerȧ ɛ nu ka kəlanɛ ; kȧmȧ pə yi ma nə ba ɛthəŋk yi ɔtəmər ka məbɔthər-e ,
49003018	nə gbəli yi abȧki mədɛr tə kətara dɛ yi aŋsəm bɛ-e , ko yi ɔwarɛ-o , ɔbɔli-o , ɔbɔli rəkɔm-o , dɛ yi ɔbɔlɔŋ ; dɛ yi hali tə
49003019	kətara mabɔthər ma Krayst ama mə thasi kətara tȧy bɛ , kȧmȧ a namsir nu yi ɔlasər wa Kuru bɛ .
49003020	Ɔwa do rɔŋɔŋ ɔwe mə gbəli yɔ kalɔ kalɔ pəthas ȧtȧ sə thola thalɔm ȧtȧ sə nanɛ-e , kətȧŋȧnɛ ka aŋfɔsɔ aŋa mə yɔna rokor kȧsu ,
49003021	ɔwa ta ayiki aŋ yi do rɔŋɔŋ rokor ka aŋchɔch dɛ yi ka Yisɔs Krayst haŋ thɔŋ təkomra bɛ , thȧnkȧŋ o thȧnkȧŋ . Amina .
49004001	Tiyȧŋ minɛŋ , ɔkɛndɛbira ka ɔMarki , i nɛmthɛnɛ nu kȧmȧ nə kɔth mɔ mə nə yi tə kəkɔth ka katela ȧke a poŋ tela nu ,
49004002	rə ɛmerȧ ɛthoranɛ dɛ yi məthɔfəl bɛ , yi kəmuyu tȧy , ɔwa sɔ-e , muyusanɛ nu rə məbɔthər .
49004003	Bȧsər nu kəba ȧmerȧ ŋin ka ɔYina rə məsekəranɛ ma məthɔfəl .
49004004	Adɛr ŋin aŋ yi , dɛ yi ɔYina ukin , ya pə yi sɔ a tela nu ka kəgbak ȧmerȧ kin ka kamuti ka nu .
49004005	ƆMariki ukin ɔ yi , yi kəlanɛ kin , dɛ yi kəbaftays kəsəm kin ,
49004006	ɔwa ɔKuru ukin sɔ , ɔKas ka bɛ ɔwe yi rokɔm ka koko bɛ , ɔwe lasər tȧy o tȧy , ɔwa ɔ kȧl yi rokor ka bɛ .
49004007	Kɛrɛ a sɔŋ su kin o kin aboŋa kətȧŋȧnɛ ka anthuntha ŋa ȧŋboya ŋa Krayst .
49004008	Te ba ti ɔ pa , Ma ɔ ŋat rokɔm ɔ kera atɛndɛbira agbȧthi , Ɔwa ɔ sɔŋ ɛboya ka aŋfəm .
49004009	( Kɛrɛ kəpa , Ɔ ŋat rokɔm , ko kə yi thambe kəpa ɔ la thor sɔ ka ȧŋthɔf ratha-e ?
49004010	Kɔn ɔwe thor roratha-e , ɔkin kati ɔ kȧl ŋat ɔbɔli rəkɔm ka ȧkȧriyana bɛ , kȧmȧ ɔ gbəli lasər tȧy o tȧy ) .
49004011	Ɔwa ɔ thith alɔm tə kəyi asom ; alɔm tə kəyi anȧbi ; alɔm sɔ mɔ akawandi ; ɔwa ɔ thith alɔm tə kəyi akəlȧnɛ ŋa aŋchɔch dɛ yi akarmɔkɔ ,
49004012	salata kagbenthis ka aŋsəm , ta mapanth ma kəbatho dɛ yi tə kəbaksər ȧŋdɛr ŋa Krayst .
49004013	Haŋ saŋ bɛ sə sɔthɔsnɛ ȧŋmerȧ ŋin ŋa kȧlanɛ dɛ yi kȧtȧrȧ ka ɔWan ka Kuru , pə yi mɔ sə bek ka rawuni rəgbenthis , ka katɛŋa ka ɔlasər wa Krayst .
49004014	Kama sə te sɔ yi afɛth aŋa aŋfef ŋa kəthəksa o thəksa mə aŋ falir-e , pə yi mɔ ayaŋfa ŋa afəm ka masɔth maŋ rə kȧyɔ kȧrȧfu kȧrȧfu .
49004015	Kɛrɛ sə yi tə kəfɔf tȧteŋ ka məbɔthər , kȧmȧ sə tɛŋa do rɔŋɔŋ ka mȧtȧy bɛ , ɔwe yi rȧbomp ra su , Krayst kɔn kɔnɔnɛ .
49004016	Ɔwa kəwur do rɔŋɔŋ ȧŋdɛr bɛ aŋ gbɛptanɛ ka matɔsanɛ ma akotir o kotir kati mɔlɔ ma mapanth məmari mati mə yi-e , kaŋ bȧk dɛ yi aŋ bȧrnɛ ka mȧbɔthər .
49004017	Ȧtesoma-e i maŋ nu , ɔwa i nɛmthɛnɛ nu ka ȧŋes ŋa ɔMarki kȧmȧ nə te sɔ kɔth mɔ tȧbona təlɔm mə aŋ kɔth , ka ɛmerȧ yaŋ ɛfoth .
49004018	Maŋ ba ɛmerȧ ɛbi , ɛbɔlȧnɛ kəwur ka aŋesəm ŋa Kuru asabu ŋa kate tȧrȧ ȧke yi rokor ka ŋaŋ , ka kagbolŋanɛ ka ɛmerȧ yaŋ .
49004019	Aŋfəm aŋe maŋ ba ɛmerȧ ɛgbərfanɛ-e , aŋ sɔndnɛ tə kəyɔ tȧy o tȧy təyifas , rə ɛfɔr ɛmara .
49004020	Kɛrɛ yaŋ tha nə la thəkəs ka Kraystȧŋ ,
49004021	bepi pə yi ti yathi kəpa nə po təlȧ kɔ , ka a po thəksa nu mɔ tȧteŋ tə yi rokor ka Yisɔsȧŋ .
49004022	Kama nə bus aruma ra rawuni kur yi matanɛ ma nu thəpaŋ ara mə bȧr gbo ləsərnɛ ka ɛmilɛ ɛyaŋfa .
49004023	Ɔwa yɔ kȧmȧ a fus nu ka ɛyina ya ɛmerȧ ɛ nu .
49004024	Wɔŋ nu aruma ra rawuni fu , ɔwe a təpi rə mȧbȧlȧnɛ ma Kuru rə məlompi yi məsəm ma tȧteŋ .
49004025	Tiyȧŋ gbapɛ nu rəyem , ɔwa ta wuni o wuni ɔ fɔf tȧteŋ ka ɔfatanɛ kɔŋ ; ȧtesoma-e sə yi məlaŋktha ukin ka ulɔm .
49004026	Bepi nə bansȧ-e , bumnɛ nu kȧmȧ nə te yɔ ahakɛ . Te nu selɔ aret rə wɔŋ ka rabaŋ da nu .
49004027	Ɔwa te nu sɔŋ Sethani dɛr .
49004028	Ɔwe la keya , ta ɔ te sɔ keya , kɛrɛ ka ɔpeskianɛ wati ɔ yi tə kəyɔ məpanth yi mȧta mɔŋ gbeŋ ȧtȧ yi təfinɔ , kȧmȧ ɔ ba rəka tə kəsɔŋ kɔn ɔwe te ba koko .
49004029	Te nu selɔ rim o rim rələs rə wur ka tasəŋ ta nu , kɛrɛ fɔf gbo sim təfinɔ ȧtȧ mə yi təbeki tə kəsɔŋ aboŋa ka ŋaŋ aŋa mə təl .
49004030	Ɔwa te nu bansəs ɔYina məsəm ka Kuru , ma pə yi a mathlɛ nu do rɔŋɔŋ haŋ ȧŋrey ŋa kabani .
49004031	Gbapɛ nu ȧmerȧ aroŋkəth-e , rəbaŋ-e , məthɛkɛ-e , kəthoŋka thoŋka dɛ yi ȧmerȧ aləs tətəp bɛ ,
49004032	ɔwa ba nu məthɔth dɛ yi ȧney ɔkin ka ulɔm ; tera nu ukin dɛ yi ulɔm mɔlɔ min mɔ mə Kuru ɔ poŋ tera nu salata Krayst .
49005001	Te ba ti , tansanɛ Kuru mɔ afɛth abɔthər .
49005002	Kɔth nu ka məbɔthər mɔ Krayst sɔ ɔ po bɔthər su , kɔ sɔndnɛ ta ȧtȧ su sathka dɛ yi aboya ŋa abɔnt afɔlfɔl ka Kuru .
49005003	Kɛrɛ kȧrəp-o , kȧtayanɛ bɛ-o , ta a pa ras ɛmilɛ-o , ta a te sɔ bont yi kətɔŋ ka nu , mɔ mȧ aŋsəm aŋ yi tə kəyɔ .
49005004	Sobinɛ nu kəfɔf kȧyifas thalɔm kȧfɔf kəpənk , ta a pa ras mȧgbati məyay . Mȧtȧy ame bɛ mə mar hɛ koko , kɛrɛ yi nu tɛmp tɛmp tə kəsɔŋ mɔmɔ .
49005005	kotȧy-e nə tȧrȧ ti tə tɛntɛnɛ kəpa wuni rəpi , thalɔm wuni nɔkɔ-e , thalɔm wuni ba ɛfɔr ɛyamari-e , ɔwe yi mɔ ubȧtho arɔŋ-e , ɔkati ɔ ba hɛ ani ka rȧbȧy ra Krayst yi Kurɔŋ .
49005006	Te nu selɔ wuni o wuni ɔ tɔns nu rə sim təfoth ; kotȧy-e salata mȧtȧy ame rabaŋ da Kuru rə derər aŋwuth ȧthȧnthonɛ .
49005007	Tiyȧŋ te nu kulunɛ yi ŋaŋ ,
49005008	kotȧy-e nə yi thəpaŋ ka asum , kɛrɛ ka-ake nə yi ɔwaŋ ka ɔMarki . Kɔth nu mɔ awuth ŋa ɔwaŋ ;
49005009	ȧtesoma-e mȧkomi ma ɔYina mə yi ka məthɔth bɛ yi məlompi yi təteŋ .
49005010	Thəkəs nu-e kȧmȧ nə tȧrȧ ko mə bɔnɛs ɔMarki .
49005011	Ɔwa te ba məmanɛ yi mȧyɔs ma ȧŋsum məkoŋfereŋ , kɛrɛ beta ti , ŋal ma nu .
49005012	Pəkasitɛ pə yi məlap hali tə kəbont mȧtȧy ama mə aŋ yɔ rə ȧmȧnknɛ .
49005013	Kɛrɛ a gbəli mɛmər tȧy o tȧy ka ɔwaŋ kȧmȧ nə tȧrȧ bepi tə yi təteŋ ; kotȧy-e tȧy o tȧy ȧtȧ mə wur gbafəth tə yi ɔwaŋ .
49005014	Tiyȧŋ ɔ pa , Thəmɛ munɔ ɔwe dirȧ-e , yokanɛ ka rafi , ɔwa Kraystȧŋ ɔ tə sɔŋ mu ȧŋmothȧ .
49005015	Tiyȧŋ gbɛŋgbɛnɛ nu kəthɛgbɛ to mȧ nə kɔth-e , kȧmȧ pə te yi mɔ afəm apənk , kɛrɛ ta pə yi mɔ atempi .
49005016	Lasər nu alɔkɔ o lɔkɔ rə kəyɔ ɔfinɔ , pəkasifɛ marey ame mə yi mələs .
49005017	Ɔwa te nu yi mɔ afəm aŋa te tȧrȧ , kɛrɛ sɔthnɛ ko mȧselɔ ma ɔMarki mə yi .
49005018	Te nu tis ka mȧber , rə kəthasərnɛ ; kɛrɛ yi nu anȧmrȧ yi ɔYina məsəm .
49005019	Fɔfȧnɛ nu ka ȧŋSams dɛ yi məleŋ məsəm tətəp tətəp , ɔwa leŋ nu tə kəthɔkəs ɔMarki ka ɛmerȧ ɛ nu .
49005020	Sɔŋ Kuru ɔKas mɔmɔ alɔkɔ bɛ ta tȧy o tȧy ka ȧŋes ŋa ɔMarki kȧsu Yisɔs Kraystȧŋ .
49005021	Sanɛ nu ɔkin ka ulɔm rə kənesa Kuru .
49005022	Naŋ arani , sanɛ nu ka awos a nu , mɔ ka ɔMarki ,
49005023	ȧtesoma-e ɔwos ɔ yi rȧbomp ra ɔrani , hali mɔ Krayst ɔ yi rȧbomp ra aŋchɔch , pə yi mɔ-e , ȧŋdɛr ŋɔŋ . Ɔwa kɔnɔ gbeŋ ɔ yi ɔKisis kati .
49005024	Ɔwa mɔ mȧ aŋchɔch aŋ sanɛ ka Kraystȧŋ , yaŋ arani aŋ yi tə kəyɔ ka aŋwos ŋaŋ rə tȧy o tȧy .
49005025	Naŋ awos , bɔthər nu arani a nu , mɔ mə Krayst ɔ bɔthər aŋchɔch , kɔ kȧl sɔndnɛ ta atɔŋ ,
49005026	kȧmȧ ɔ gbəli səməs kɔ mɔ ɔ po fethər kɔ ka mȧnt kətȧŋȧnɛ ka ȧrim rɔŋ ,
49005027	kȧmȧ ɔ gbəli sɔŋ aŋchɔch do rɔŋɔŋ mɔ agbanɛ ŋa aŋlanɛ agbenthis , aŋa te ba apora , thalɔm akompthanɛ , thalɔm tȧy o tȧy təwunɔŋ ; kȧmȧ aŋchɔch aŋ gbəli yi asəm kəte ba məthɛkɛ bɛ .
49005028	Yaŋ awos aŋ yi tə kəbɔthər aŋrani ŋaŋ mɔ mə aŋ bɔthər madɛr maŋ gbeŋ . Ɔwe bɔthər ɔrani kɔŋ-e , ɔ bɔthərnɛ .
49005029	kotȧy-e wuni o wuni ɔ yi hɛ ɔwe gbɛŋa ȧŋdɛr ŋɔŋ ; kɛrɛ ɔ sɔŋ ŋi da rədi , ɔwa ɔ kəlianɛ ŋi mɔlɔ min mɔ Kraystȧŋ mɔ raŋko aŋchɔch .
49005030	Pəkasifɛ sə yi malaŋktha ma ȧŋdɛr ŋɔŋ .
49005031	Te ba ti ɔruni ɔ tə tey ɔkas dɛ yi ɔkara kɔŋ , ɔwa ɔ tə sekəranɛ yi ɔrani kɔŋ-e . Ɔwa ŋa ŋarəŋ aŋ tə səkɛ adɛr ŋin .
49005032	Aŋgbundu aŋe aŋ yi abana ; ɔwa i fɔf ta Krayst dɛ yi aŋchɔch .
49005033	Kɛrɛ ta ɔruni o runi ɔ bɔthər ɔrani kɔŋ mɔ mɔ bɔthərnɛ ; ɔwa ɔrani ɔ yi sɔ tə kəyikis ɔwos kɔŋ .
49006001	Afɛth , wop nu ȧrim ra aŋa kom nu rokor ka ɔMarki , pəkasifɛ tȧy təlompi tȧŋ .
49006002	Yikis ɔkas dɛ yi ɔkara ka mu , ( aŋe ŋə yi ȧŋthɔ ȧtɔtɔkɔ aŋa ba alahiri ) ,
49006003	kȧmȧ pə yi nu ɔfinɔ dɛ yi kȧmȧ nə bɔl ŋesəm ka ȧdȧru .
49006004	Ɔwa naŋ akas , te nu bansəs aŋwuth a nu , kɛrɛ rusəm ŋa ka kathəksa dɛ yi ɛmaŋ ya ɔMarki .
49006005	Naŋ ɛbɔy , wop nu ȧrim ra ŋaŋ aŋa yi amarki a nu ka rawuni kəpet , rə rənes yi kəyɛr , dɛ yi rə ȧmerȧ ȧferȧ , mɔ ka Krayst .
49006006	Ta pə te yi rə kəyɔna gbo ro der ka ŋaŋ kəri , mɔ ŋaŋ aŋa mə yɔr tə kəbɔnɛs afəm . Kɛrɛ ta pə yi mɔ ɛbɔy ya Krayst aŋa mə yɔ mȧselɔ ma Kuru ka ɛmerȧ yaŋ .
49006007	Yɔ nu mapanth ma nu rə kəselɔ kəfinɔ mɔ ta ɔMarki , pə yi hɛ ta afəm .
49006008	Nə tȧrȧ kəpa tȧy o tȧy təfinɔ ȧtȧ wuni o wuni ɔ yɔ , ɔ tə sɔthɔ ȧŋrȧm ŋati ka ɔMarki , bepi pə yi utar thalɔm uwaŋkom .
49006009	Ɔwa naŋ amarki , yɔ nu yaŋ sɔ do rɔŋaŋ , ɔwa te gbind ŋa ; fɔtha nə tȧrȧ kəpa ɔMarki ɔka nu dɛ yi ɔka ŋaŋ ɔ yi ro riyana , ɔwa kɔnɔ ɔ ba hɛ agbȧy .
49006010	Ka kaləpsɔ , aŋwɔnt a mi , yi nu abȧki mədɛr ka ɔMarki , dɛ yi ka aŋfɔsɔ ŋa kagbəli tȧy kɔŋ .
49006011	Wɔŋ nu ɛyɛt ɛtima bɛ ya Kuru , kȧmȧ nə gbəli təmȧ tə kətham masɔth ma Sethani .
49006012	kotȧy-e katim kȧsu kə yi hɛ kəŋamnɛ mədɛr yi mətir , kɛrɛ kəŋamnɛ ŋatəbomp-e , təbay-e , aŋgbəka ŋa ȧŋsum ŋa ȧdȧru are-e , dɛ yi kəŋamnɛ ɛyina ɛləs ya aŋfena .
49006013	Tiyȧŋ gbasi nu ɛyɛt ɛtima ɛlolok bɛ ya Kuru , kȧmȧ nə gbəli təmȧ ka ȧŋrey aləs , ɔwa kədarəŋ ka ma nə poŋ yɔ bɛ-e , nə kȧl təmȧ ɔbaksər .
49006014	Tiyȧŋ , təmȧ nu , ma nə po senɛ ɛfi ɛ nu rə təteŋ , dɛ yi nə po wɔŋ rafat ra aŋkəpət ra mȧlompi .
49006015	Ɔwa sɔ-e , wɔŋ nu ɛkɔftha ya ɛgbatɛnɛ ya ȧkɛra kəfinɔ ka mȧthɔfəl .
49006016	Pə thas ri sɔ-e , gbasi nu ȧŋbintha ŋa kȧlanɛ , ɔwa di kati nə tə gbəli dimsi mȧsenɔ məmara bɛ ma ɔkərəfi uləs .
49006017	Ɔwa gbasi nu sɔ aŋsənder ŋa kəkisi , dɛ yi aŋgbathɔ ŋa ɔYina , aŋa yi ȧrim ra Kuru .
49006018	Lɔkɔ o lɔkɔ ramnɛ nu rə kənɛmthɛnɛ bɛ ro Yina , ɔwa bum nu rə kəmuyu bɛ dɛ yi təramnɛ salata aŋfəm asəm bɛ .
49006019	Dɛ yi ta ȧtȧ mi sɔ , kȧmȧ a sɔŋ mi sim dɛ yi kəmintha kȧmȧ i gbəli tɔri aŋgbundu ŋa ȧkɛra kəfinɔ ka Kuru Məsaba kəte ba rənes .
49006020	Ɔwa ka ȧŋsabu aŋe i yi usom ka tɔrɛntha , kȧmȧ i gbəli fɔf rə kəmintha mɔ mə i yi tə kəfɔf .
49006021	Kɛrɛ kȧmȧ naŋ sɔ nə gbəli tȧrȧ mȧtȧy ma mi dɛ yi ȧtȧ i yɔ-e , Tikikɔs ɔwɔnt ubɔthər dɛ yi ubɔthi lanɛ ka ɔMarki , ɔ tə tɔri nu mȧtȧy bɛ .
49006022	I poŋ som kɔ do rɔnu kȧmȧ nə tȧrȧ ta ȧtȧ su , dɛ yi kȧmȧ ɔ bɛfəth ɛmerȧ ɛ nu .
49006023	Ta məthɔfəl mə yi ka aŋwɔnt dɛ yi məbɔthər rə kəlanɛ , kəwur ka Kuru ɔKas dɛ yi ɔMarki Yisɔs Kraystȧŋ .
49006024	Ta aboŋa aŋ yi dɛ yi ŋa bɛ aŋa bɔthər ɔMarki kȧsu Yisɔs Kraystȧŋ rə ȧmerȧ ȧferȧ . Amina .
50001001	Pɔl yi Timɔthi-əŋ , ɛbɔy ya Yisɔs Krayst , ka aŋsəm bɛ aŋa yi ka Krayst Yisɔs ro Filipay , yi aŋgbəka dɛ yi aŋkəlia .
50001002	Ta aboŋa yi məthɔfəl mə yi do rɔnu kəwur ka Kuru ɔKas kȧsu , yi ka ɔMarki Yisɔs Krayst .
50001003	I mɔmɔ ɔKuru kȧmi lɔkɔ o lɔkɔ ma i nanɛ nu ,
50001004	ɔwa ka taramnɛ ta mi bɛ i thola ta ȧtȧ nu bɛ yi məbɔnɛ ,
50001005	salata mamanɛ ma nu ka ȧkɛra kəfinɔ ka Kuru kȧbi ȧŋrey ȧtɔtɔkɔ haŋ mɔ yaŋ .
50001006	Ka i lanɛ ti ɔbaksər kəpa , kɔnɔ ɔwe po təp məpanth məfinɔ rokor ka nu-e , ɔ tə pons ma haŋ ka ȧŋrey ŋa Yisɔs Krayst .
50001007	I ba məmari tə kənanɛ ȧte ta ȧtȧ nu bɛ , kotȧy-e i ba nu ka ȧŋmerȧ a mi , ɔwa ma i yi ukɛndɛbira dɛ yi ma i təmȧ tə kəgbaki dɛ yi tə kəseri ta ȧkɛra kəfinɔ-e , naŋ bɛ nə yi ayeranɛ ka aboŋa ŋin ŋati yi minɛŋ .
50001008	Kuru ɔ yi maseri ma mi ko kiro i ba ta ȧtȧ nu bɛ ka mabɔthər ma Yisɔs Kraystȧŋ .
50001009	Ta ȧte sɔ-e i ramnɛ kȧmȧ mabɔthər ma nu mə gbəli bȧrnɛ haŋ ka kətara dɛ yi kətemp bɛ .
50001010	Kama nə thith mȧtȧy məfinɔ ; kȧmȧ nə yi təteŋ , kəte ba məthɛkɛ haŋ ka ȧŋrey ŋa Yisɔs Krayst .
50001011	Kama nə la yi mȧkomi ma mȧlompi ama der kətȧŋȧnɛ ka Yisɔs Krayst kəkɔ ka aŋyiki dɛ yi kathɔkəs ka Kuru Məsaba .
50001012	Kɛrɛ awɔnt , i yema kȧmȧ nə tȧrȧ kəpa mȧtȧy ama po sɔmpa mi mə po səkɛ kəmar kȧmȧ ȧkɛra kəfinɔ ka Kuru kə bȧsər kɔ rodi ,
50001013	haŋ aturgba ta ɔbȧy dɛ yi afəm alɔm bɛ aŋ tȧrȧ kəpa atɔrɛntha ta mi tə yi ta salata Kraystȧŋ .
50001014	Ɔwa sɔ-e , awɔnt agbȧthi ŋa ɔMarki aŋ bȧr lanɛ salata ȧŋsɔmpanɛŋ a mi , kaŋ bȧsər fɔf mapa məfinɔ ma Kuru rə kəmintha .
50001015	Tə tɛntɛnɛ alɔm aŋ kawandi Krayst rə kətut dɛ yi kətimnɛ ; ɔwa alɔm sɔ yi məselɔ məfinɔ .
50001016	Ukin ɔ kawandi Krayst kəwur ka məputhanɛ , pə yi hɛ ka təteŋ , kȧbi ɔ nanɛ tə kəbar ka ȧŋsɔmpanɛŋ a mi ;
50001017	kɛrɛ ulɔm ɔ yɔ yi ka məbɔthər , pəkasifɛ ɔ tȧrȧ kəpa a tand mi anɔ asabu ŋa kagbaki ka ȧkɛra kəfinɔ ka Kuru .
50001018	To pə yi thɔŋ-a ? Pə yi gbo kəpa rə roŋ o roŋ-e , pə yi rə kəyɔr , thalɔm rə təteŋ , kaŋka gbo a kawandi ȧŋes ŋa Krayst . Ɔwa i ba məbɔnɛ ta ti , yao i ti kȧl ba məbɔnɛ sɔ .
50001019	kotȧy-e i tȧrȧ kəpa ȧtȧy ȧte tə tə yɔnɛ salata kakisi kȧmi asabu ŋa taramnɛ ta nu , dɛ yi asabu ŋa aŋfɔsɔ aŋa ɔYina məsəm ka Yisɔs Kraystȧŋ ɔ sɔŋ ,
50001020	kətȧŋȧnɛ ka ȧŋmerȧ ȧpələnɛ dɛ yi kagbak ȧmerȧ kȧmi ; kȧmȧ i te lap rə tȧy o tȧy , kɛrɛ rə kəmintha bɛ , Krayst ɔ tə sɔthɔ ayiki ka ȧŋdɛr a mi ka-ake , dɛ yi alɔkɔ bɛ , pə yi ka ŋesəm-o , thalɔm ka rəfi .
50001021	kotȧy-e ka ȧŋgbȧp a mi , kəba ŋesəm kə yi Kraystȧŋ , ɔwa kəba rəfi kə yi kəbȧrnɛ .
50001022	Kɛrɛ bepi i bɔl ŋesəm nɔru-e , pə yi mɔ-e , mȧkomi ma mapanth ma mi miəŋ ; ɔwa ȧtȧ i yi tə kəthith gbeŋ i tɛ hɛ ,
50001023	kotȧy-e i yi rə akɛthanɛ , ma pə yi i ba afela abana tə kəkɔnɛ kȧmȧ i yi yi Kraystȧŋ ȧtesoma-e ŋə tə yi mi fisa finɔ .
50001024	Kɛrɛ bepi ta ȧtȧ nu-e , fisa ti kȧmȧ i tiyȧ ka madɛr .
50001025	Ɔwa , ma i ba kapələnɛ ake-e , i tȧrȧ kəpa i ti tiyȧ , yao , i ti yirȧ kətɔŋ ka nu bɛ tə kəmar nu ka kakɔ ka nu kədi rə məbɔnɛ ka kȧlanɛ ,
50001026	kȧmȧ mabɔnɛ ma nu mə bȧrnɛ ka Yisɔs Krayst do rɔmi salata kȧbəprȧnɛ kȧmi kətɔŋ ka nu .
50001027	Kɛrɛ yɔ nu kȧmȧ mȧyɔs ma nu mə yi məgbɛt ta ȧkɛra kəfinɔ ka Kraystȧŋ ; kȧmȧ pə yi-e , bepi i der kori nu , thalɔm i bəpər hɛ , i gbəli təl ta mȧyɔs ma nu , kəpa nə təmȧ kəŋkəŋ ka mȧyi min dɛ yi ȧmerȧ ŋin tə kətim ta kȧlanɛ ka ȧkɛra kəfinɔ ka Kuru .
50001028	Te nesa antheranɛ a nu hali ; kate ka nu nesa kə y amisali ma kadinɛ ka ŋaŋ , kɛrɛ do rɔnu kə yi amisali ma kakisi ka nu ka Kuru .
50001029	A po sɔŋ nu afɔsɔ , pə yi hɛ gbo tə kəlanɛ Kraystȧŋ , kɛrɛ tə kənakasi ta sala tɔŋ .
50001030	Nə tə ba katim kin ȧke nə nəŋka mi , pə yi mɔ katim ȧke nə təl i ba haŋ ka-ake .
50002001	Ɔwa bepi kəbɛfəth kə yi ka Kraist-e , bepi aŋfɔsɔ ŋa mȧbɔthər ŋȧ yi-e , bepi mamanɛ ma ɔYina-e , bepi məthɔfəl dɛ yi ȧney ɛ yi-e ,
50002002	lasər nu mabɔnɛ ma mi rə kəba ȧmerȧ ŋin yi məbɔthər min dɛ yi rim din .
50002003	Te yɔ koko rə kəkolonɛ , kɛrɛ rə ȧmerȧ athoranɛ , yɔ nu kȧmȧ ukin ɔ nanɛ ulɔm tə kəyi ufisa pəthas kɔn kɔnɔnɛ .
50002004	Ta wuni o wuni ɔ te gbo raŋkonɛ , kɛrɛ ta ɔ raŋko sɔ aŋkos ŋɔŋ .
50002005	Ta ȧŋmerȧ ŋa Krayst aŋ yi do rɔnu sɔ ;
50002006	ɔwɔ-e , hali ma ɔ ba ka ɔtəpɛr mayi ma Kuru gbeŋ-e , ɔ wop hɛ rȧwuni ra Kuru rɔŋ ɔbaksər thebeŋ mɔ rəka rəbaki mɔlɔ .
50002007	Kɛrɛ ɔ kus aŋyiki , kɔ gbasi mayi ma ȧbɔy , ka a səki kɔ wuni kəpet ;
50002008	ɔwa ma ɔ po wɔŋ ka mayi ma wuni kəpet-e , ɔ thoranɛ haŋ kəkɔ ka rȧfi , yao , hali rafi ra akənt kəpəŋkinɛ .
50002009	Te ba ti Kuru ɔ kȧl ŋata kɔ ɔbɔli rəkɔm , kɔ sɔŋ kɔ ŋes aŋa yi rokɔm ka ŋes o ŋes ;
50002010	kȧmȧ pə yi ka ȧŋes ŋa Yisɔs-e , wuni o wuni ɔ tə sɔ tawu , ro riana-o , nɔru-o , dɛ yi ka ȧdȧru ratha ;
50002011	kȧmȧ kəsəŋ o kəsəŋ kə seri kəpa Yisɔs Krayst ɔ yi ɔMarki ka aŋyiki ŋa Kuru ɔKas .
50002012	Tiyȧŋ , ambɔthər a mi , mɔ mȧ nə poŋ thɔŋ sanɛ ȧrim lɔkɔ o lɔkɔ , pə yi hɛ gbo ma i yi kətɔŋ ka nu , kɛrɛ pə tha gbethi ka kate kȧmi bəpər , bȧsər kȧmȧ nə yɔ kakisi ka nu kə yi kəpons , rə rənes dɛ yi kəyɛr yɛr .
50002013	kotȧy-e Kuru kɔnɔ mə yɔ məpanth rokor ka nu kȧmȧ nə yema-e , ɔwa nə kȧl lasər mȧselɔ mɔŋ məfinɔ .
50002014	Yɔ nu tȧy o tȧy yi kəte fɔfəthanɛ dɛ yi kəte pɛnsanɛ ;
50002015	kȧmȧ nə gbəli yi apaŋi tȧy , kəte ba məthɛkɛ , mɔ aŋwuth ŋa Kuru aŋa te ba apora kətɔŋ ka rəkomra rəgbərəfanɛ dɛ yi rəkənɛ-e , ɔwa nə yi tə kəgbɛntha kətɔŋ ka ŋaŋ mɔ ɛmothȧ nɔru .
50002016	Wop nu ȧsim ta aŋesəm gbaŋ , kȧmȧ i gbəli ba tȧy təkolonɛ ka ȧŋrey ŋa Krayst kəpa ye , i la hɛ gbukɛ kətiŋ , thalɔm i la hɛ yɔ məpanth fu fa fu .
50002017	Yao , hali i yi sathka ta kȧlanɛ ka nu , i ba ti məbɔnɛ , ka i yasanɛ rɛ məbɔnɛ dɛ yi nia bɛ .
50002018	Yaŋ sɔ sel nu məbɔnɛ , ɔwa ba nu məyanthənɛ dɛ yi minɛŋ .
50002019	Kɛrɛ i gbak ȧmerȧ ka ɔMarki Yisɔs tə kəyeŋk som Timɔthi do rɔnu , kȧmȧ i gbəli ba kəbɛfəth kətal , ma i tȧrȧ mayi ma nu .
50002020	Ȧtesoma-e i ba hɛ wuni lɔm ɔwe ba ȧmerȧ awunɔŋ mɔ kɔnɔ , ɔwe ba sɔ asoli ta ȧtȧ nu .
50002021	Pəkasifɛ wuni o wuni ɔ thɛns gbo aŋyɛthɛ ŋɔŋ , ɔ nanɛ hɛ ta mȧtȧy ma Yisɔs Krayst .
50002022	Kɛrɛ nə tȧrȧ Timɔthi , ko wuni mɔ yi , kəpa-e mɔ mə ɔwan mɔ yɔna ɔkas , ya sɔ mɔ yɔna mi , ka kabasər ka mapanth ma ȧkɛra kəfinɔ ka Kuru .
50002023	Tiyȧŋ i gbak ȧmerȧ tə kəyeŋk som kɔ do rɔnu , ma i poŋ tȧrȧ to pə ba kəyi yi minɛŋ .
50002024	Kɛrɛ i pələnɛ ka ɔMarki kəpa minɛŋ , i ti gbəli yeŋk der do rɔnu .
50002025	Kɛrɛ i nəŋka ti ɔfinɔ tə kəsom Ɛpafroditɔs do rɔnu ka-ake , ɔwe mə yi ɔwɔnt mi , yi ɔkos mi ka mapanth dɛ yi katim , kɔ yi sɔ usom ta ȧtȧ nu , ɔwe po yɔna mi ka kate ba kȧmi .
50002026	Kȧbi ɔ ba kiro ta ȧtȧ nu bɛ , ka pə sɔmpa kɔ rə ȧmerȧ kotȧy-e nə po təl kəpa ɔ tuy .
50002027	Ȧtesoma-e ɔ la tu ɔbaki yathi , kɔ bun fi , kɛrɛ Kuru ɔ ba kɔ ȧney ; ɔwa pə yi hɛ kɔn son , kɛrɛ minɛŋ sɔ , kȧmȧ i te ba ɔnɔsinɛ rokɔm ka ɔnɔsinɛ .
50002028	Tiyȧŋ i fela tə kəsom kɔ do rɔnu , kȧmȧ ma nə nənk kɔ sɔ-e , nə tə ba məbɔnɛ , dɛ yi kȧmȧ ɔnɔsinɛ ɔ mi ɔ gbəŋkɛ .
50002029	Malanɛ kɔ nu ka ɔMarki yi məbɔnɛ ; ɔwa lȧmbe nu wuni wunɔŋ ,
50002030	pəkasifɛ ta salata mȧpanth ma Krayst ɔ bun fi , kɔ sikɛ hɛ ta aŋesəm ŋɔŋ , tə kəgbenthis kayɔna ka nu do rɔmi .
50003001	Ɔwa aŋwɔnt a mi , ba nu məbɔnɛ ka ɔMarki . Pə bȧk hɛ mi mədɛr tə kəgbalər nu mȧtȧy ame , ɔwa pə yi sɔ ɔfinɔ ta ȧtȧ nu .
50003002	Bumnɛ nu mətən , bumnɛ nu afəm aləs , dɛ yi ȧŋbirons ,
50003003	kotȧy-e saŋ sə yi ȧŋbirons tə tɛntɛnɛ , aŋa yikis Kuru rə ȧmerȧ , ka sə sɛlinɛ ka Yisɔs Krayst , ɔwa sə pələnɛ hɛ ka madɛr hali .
50003004	Minɛ i gbəli naŋ ba mamari tə kəgbək ɛyonka ka madɛr ma rawuni kəpet . Bepi wuni o wuni ulɔm ɔ nanɛ ɔ ba mamari tə kə kori korinɛ ka madɛr-e , minɛ thas .
50003005	Ka ȧŋrey aŋa bekȧ tamthərɛsas a birons mi , ka ȧŋbona ŋa Isrɛl , ka ȧŋbɔnshɔ ŋa Bɛnyamin , uHibru ka aŋHibru ; kətȧŋȧnɛ ka ȧŋthɔ , uFarisi ;
50003006	ka ȧŋgbȧp ŋa kəyi uyasyas-e , i tim tə kələsər aŋgbanɛ ŋa Yisɔs ; ka mȧlompi ama yi ka anthɔ-e , a fir mi upaŋi tȧy .
50003007	Kɛrɛ mȧtȧy bɛ ama la munaŋfas mi-e , mə i lɔm məyay yay salata Kraystȧŋ .
50003008	Ya pə yi , i dim koko bɛ salata ɔfinɔ ɔbaki mɔlɔ wa kətara Yisɔs Krayst ɔMarki kȧmi ; ɔwa ta atɔŋ i poŋ dim mȧtȧy bɛ , ka i nənk ma mɔ ɛka ya amuruŋ kȧmȧ i gbəli sɔthɔ Krayst ,
50003009	yi kȧmȧ i gbəli yi do rɔŋɔŋ , pə yi hɛ ka mȧlompi ama mi , ama təmȧ ka ȧŋthɔ , kɛrɛ mȧlompi ama yi ka kȧlanɛ ka Krayst , pə yi kəpa ye , mȧlompi ama wur ka Kuru kətȧŋȧnɛ ka kəlanɛ .
50003010	Kaŋka gbo i gbəli tȧrȧ kɔ yi aŋfɔsɔ ŋa kakal yokanɛ kɔŋ ka rafi , tə kəyeranɛ ȧŋsɔmpanɛŋ ŋɔŋ , ɔwa sɔ-e , kȧmȧ i fi hali mɔ kɔnɔ ɔ fi .
50003011	Tə kəyi , bepi pə yi ɔfɔy tay-e , i gbəli sɔthɔ kəkal yokanɛ kəwur ka rafi .
50003012	Pə yi hɛ kəpa i po thɔŋ berɔkɔ-e , thalɔm i po thɔŋ yi ugbenthis-e , kɛrɛ i bȧsər kɔ kədi kȧmȧ i gbəli wop mabotəs mati ta ama Yisɔs ɔ kȧl wop mi .
50003013	Awɔnt , i nanɛ hɛ kəpa i po thɔŋ wop ma ɔgbenthis-e , kɛrɛ ȧtȧy tin tȧ mɛ yɔ , i pənɛ tȧy o tȧy ȧtȧ yi rodarəŋ , ka i bȧsər asɔbɛ tə kəberɔkɔ-e ,
50003014	ka i lomanɛ toloŋ ka ɔber wa ȧŋrȧm ŋa katela kəbɔli rəkɔm ȧke Kuru ɔ sɔŋ rokor ka Yisɔs Kraystȧŋ .
50003015	Tiyȧŋ saŋ aŋa po tɛŋa rə kəlanɛ , maŋ ba nu ȧmerȧ awunɔŋ , ɔwa bepi nə ba ɛnanɛ ɛgbaskɛ ta tȧy o tay-e , Kuru ɔ tə tɔri nu ȧte sɔ .
50003016	Kɛrɛ ta mȧtȧy ama sə po thɔŋ sɔthɔ-e , maŋ bȧsər nu kəyi abɔthi lanɛ .
50003017	Awɔnt , yi nu ȧtȧnsȧnɛ mi , ɔwa lomar ŋaŋ aŋa kɔth kətȧŋȧnɛ ka ȧŋmɔl aŋa sə sɔŋ nu .
50003018	kotȧy-e agbȧthi aŋ kɔth mɔ mə i la tɔri nu , ka i kȧl pa yi ka-ake rə kəbok-e , kəpa aŋ yi atheranɛ ŋa akənt kəpəŋkinɛ ka Krayst .
50003019	Ɔthalnɛ ka ŋaŋ kɔnɔ yi kədinɛ-e , ɔkuru ka ŋaŋ kɔnɔ yi akor-e , ɔwa aŋ kori korinɛ ka mȧlap ma ŋaŋ , kotȧy-e aŋ tȧmtȧmnɛ gbo ka matanstans ma ȧdȧru are .
50003020	Kɛrɛ radure ra su rə yi ro riyana , ka sə kəli sɔ ta ɔKisis ɔwe ba tə kəwur ri , pə yi mɔ-e ɔMarki Yisɔs Krayst ,
50003021	ɔwe yi tə kəsiŋkar mȧdɛr ma su ma mȧlap kȧmȧ mə səkɛ mɔ ȧŋdɛr ŋa aŋyiki ŋɔŋ , kətȧŋȧnɛ ka ȧŋfɔsɔ aŋa mə yɔ mȧtȧy bɛ məyi ro ratha kɔŋ .
50004001	Tiyȧŋ , aŋwɔnt a mi abɔthər , ta aŋa i bosinɛ , naŋ mabɔnɛ dɛ yi ȧŋniyɔ a mi , təmȧ nu kəŋkəŋ ka ɔMarki , abɔthər .
50004002	I nɛmthɛnɛ Iyodiya yi Sintiki kȧmȧ aŋ ba ȧmerȧ ŋin ka ɔMarki .
50004003	I nɛmthɛnɛ mu sɔ , ɔmar kȧmi ubɔthi lanɛ , kȧmȧ mə mar afəm abom aŋa po mar mi ka ȧkɛra kəfinɔ ka Kuru-e , yi Klɛmɛnt sɔ , dɛ yi aŋmar a mi alɔm aŋa ba ames maŋ ka ȧkȧfȧ ka aŋesəm .
50004004	Ba nu məbɔnɛ ka ɔMarki lɔkɔ o lɔkɔ ; ɔwa i kȧl pa yi sɔ , ba nu məbɔnɛ .
50004005	Yɔ kȧmȧ wuni o wuni ɔ tȧrȧ mathɔfəl ma kamuyu ka nu . ƆMariki ɔ yi ufati .
50004006	Te nu ba asoli ta koko , kɛrɛ rə tȧy o tȧy-e , kətȧŋȧnɛ ka kəramnɛ yi kənɛmthɛnɛ dɛ yi kəmuti mɔmɔ-e , yɔ kȧmȧ Kuru Məsaba ɔ tȧrȧ mȧyif ma nu .
50004007	Ɔwa kaŋka mathɔfəl ma Kuru ama mə thas kəsɔthnɛ bɛ mə kɔtɛ ɛmerȧ yi ɛnanɛ ɛ nu rokor ka Yisɔs Kraystȧŋ .
50004008	Ka kaləpsɔ , awɔnt , koko ara yi təteŋ , ara yi rə alambe , ara yi rəlompi , ara yi rəgbəraŋ , ara yi rəbɔthi kəli dɛ yi ara yi rəbɔthi təl ; bepi ɔfinɔ ɔ yi , ɔwa sɔ-e , kəthɔkəs tȧy kə yi , botnɛ nu mȧtȧy ame rə ȧmerȧ .
50004009	Ɔwa mȧtȧy ama minɛ i poŋ thəksa nu , dɛ yi ama nə poŋ təl dɛ yi nə po nənk do rɔmi , wop ma nu ɔbaksər . Ɔwa ɔKuru ka məthɔfəl ɔ tə yi yi naŋ .
50004010	Kɛrɛ pə bɔnɛ mi ɔthasər rokor ka ɔMarki , pəkasifɛ nə kȧl nanɛ mi ; tə tɛntɛnɛ nə la nanɛ mi kɛrɛ nə sɔthɔsnɛ hɛ afɛrɛ .
50004011	I fɔf hɛ ȧte salata ramɔnɛ ra mi , kotȧy-e i po thəkəs kəpa rəka o rəka ara i ba rə beki mi gbo .
50004012	I tȧrȧ tə kəyira rə mɔnɛ , ɔwa i tȧrȧ sɔ tə kəyira ka rəyola ; i tȧrȧ tə kənȧmrȧ , dɛ yi i tȧrȧ dor ; i tȧrȧ sɔ kəba agbȧthi yi kəpȧŋ rəka o rəka .
50004013	I gbəli yɔ tȧy o tȧy bɛ asabu ŋa Krayst ɔwe mə sɔŋ mi afɔsɔ .
50004014	Kɛrɛ nə po yɔ ɔfinɔ tə kəgbasi ȧgbȧp ŋa ɛsɔmpanɛ ɛ mi .
50004015	Naŋ ro Filipay nə tȧrȧ sɔ kəpa kȧbi ka katəp ka kawandi ȧkɛra kəfinɔ ka Kuru ma i wur ro Masidonia-e , ȧchɔch o chɔch aŋ pantnɛ hɛ mi rə kəsɔŋ dɛ yi kəsɔthɔ , thambe naŋ gbo son .
50004016	Hali ma i yi ro Thɛsalonika-e , nə po somra tə kəmar mi katkat .
50004017	Pə yi hɛ kəpa i thɛns aboya , kɛrɛ i thɛns kȧmȧ nə wurɔ məkomi məgbathi .
50004018	Kɛrɛ i ba koko bɛ thɔŋ , rəgbathi gbo , ma i po sɔthɔ ka kȧta ka Ɛpafroditɔs aboya afinɔ aŋa nə po somra mi mɔ abɔnt afɔlfɔl , sathka təbɔthi malanɛ ȧtȧ mə bɔnɛs Kuru Məsaba .
50004019	Kɛrɛ ɔKuru kȧmi ɔ tə yer nu ara nə yema bɛ , mɔlɔ ma rayola ra aŋyiki ŋɔŋ rə yi ka Yisɔs Krayst .
50004020	Ɔwa ka-ake ta ayiki aŋ yi ka Kuru ɔKas kȧsu thȧnkȧŋ o thȧnkȧŋ . Amina .
50004021	I kori aŋsəm rokor ka Krayst Yisɔs bɛ . Aŋwɔnt aŋa yi yi minɛŋ aŋ kori nu sɔ .
50004022	Aŋsəm bɛ aŋ kori nu , pə tha gbethi aŋfəm ro seth ka Sisar .
50004023	Ta ȧŋboŋa ŋa ɔMarki kȧsu Yisɔs Krayst aŋ yi do rɔnu bɛ . Amina .
51001001	Pɔl usom ka Yisɔs Krayst ka mȧselɔ ma Kuru , yi Timɔthi ɔwɔnt su ,
51001002	ka aŋsəm ŋa Kuru yi aŋwɔnt abɔthi lanɛ ka Krayst ro Kɔlɔsi . Ta aboŋa aŋ yi rɔnu yi məthɔfəl kəwur ka Kuru ɔKas kȧsu yi ɔMarki Yisɔs Kraystȧŋ .
51001003	Sə mɔmɔ Kuru ɔKas ka ɔMarki kȧsu Yisɔs Krayst , ma sə ramnɛ lɔkɔ o lɔkɔ ta ȧtȧ nu ,
51001004	ma sə po təl ta kȧlanɛ ka nu ka Yisɔs Krayst , dɛ yi mabɔthər ama nə ba ta aŋsəm bɛ ,
51001005	asabu ŋa kagbak ȧmerȧ ȧke a bɛnɛ ta ȧtȧ nu ro riyana , ȧke nə po təl kətȧŋȧnɛ ka ȧrim ra tȧteŋ ta ȧkɛra kəfinɔ ka Kuru .
51001006	Ȧrim rati rə bek do rɔnu mɔ mȧ rə po yɔ ka ȧdȧru rəlolok bɛ . Ɔwa rə kȧl wurɔ ŋani mɔ mə rə yɔ do rɔnu kȧbi ka ȧŋrey ma nə mɔtha təl , ɔwa nə mɔtha tȧrȧ ȧŋboŋa ŋa Kuru təteŋ ;
51001007	mɔ mȧ nə po thəkəs ka Ɛpafras , ȧbɔy ukos a su ubɔthər . Kɔnɔ yi uyɔ məpanth ubɔthi lanɛ ka ɔMarki ta ȧtȧ su .
51001008	Ɔwa ɔ po tɔri su mabɔthər ma nu rə ɔYina məsəm .
51001009	Ȧtesoma-e saŋ sɔ , kȧbi ka ȧŋrey aŋa sə po təl ti-e , sə tey hɛ bɛ tə kəramnɛ dɛ yi kənɛmthɛnɛ ta ȧtȧ nu , kaŋka nə la yi kȧtȧrȧ ka mȧselɔ mɔŋ , rə kətemp dɛ yi kətara tȧy bɛ rə ɔYina .
51001010	Kama nə kɔth ɔbeki ka ɔMarki yi kəbɔnɛs tȧy bɛ , dɛ yi kȧmȧ nə wurɔ məkomi rə məyɔs o məyɔs məfinɔ , kȧmȧ nə bȧrnɛ sɔ-e ka kȧtȧrȧ ka Kuru .
51001011	Kaŋka a bȧksər nu rə afɔsɔ bɛ kətȧŋȧnɛ ka ɔninis wa aŋfɔsɔ ŋa aŋyiki ŋɔŋ , kəkɔ ka kȧmuyu kəlele rə məbɔnɛ .
51001012	Kama nə sɔŋ mɔmɔ ka ɔKas ɔwe po yɔ su sə yi saŋ abeki tə kəkasa ka akɛŋ ka aŋsəm ka ɔwaŋ ;
51001013	ɔwe po wurɔ su ka aŋfɔsɔ ŋa asum , kɔ po wɔŋȧ su ka rȧbȧy ra ɔWan ka mabɔthər mɔŋ .
51001014	Do rɔŋɔŋ sɔ sə ba kəbani salata mȧtir mɔŋ , pə yi mɔ-e , katerɔ ka ɛhakɛ ɛ su ;
51001015	ɔwe yi mȧbȧlȧnɛ ma Kuru ɔwe sə te tha nəŋka rəfɔr , ɔWan utɔtɔkɔ ka ɛyɛt ɛtəpi bɛ .
51001016	kotȧy-e , ka aŋyɛthɛ ŋɔŋ ɔ təpi ɛyɛt bɛ , ɛyɛt ya ro riyana , yi nɔru , ɛyɛ mȧ sə nəŋka rəfɔr dɛ yi ɛyɛ mȧ sə te nənk , pə yi təbȧy-o , təthɔf-o , ɛbomp-o , thalɔm agbəka-o ; a təpi ɛyɛt bɛ do rɔŋɔŋ dɛ yi kətȧŋȧnɛ kɔŋ .
51001017	Kɔnɔ yi rodi ka koko bɛ , dɛ yi ka aŋfɔsɔ ŋɔŋ koko rə yi .
51001018	Kɔnɔ yi rȧbomp ra ȧŋdɛr , pə yi mɔ aŋchɔch . Kɔnɔ yi ɔtəpɛr sɔ , dɛ yi ɔWan utɔtɔkɔ kəwur kətɔŋ ka aŋfi , kȧmȧ pə gbəli yi rə tȧy o tȧy ɔ ba matəma mətɔtɔkɔ .
51001019	kotȧy-e , pə bɔnɛ ɔKas kȧmȧ ɔlasər ɔlolok wa rawuni ra Kuru ɔ gbəli yianɛ do rɔŋɔŋ .
51001020	Ɔwa sɔ-e , kətaŋ do rɔŋɔŋ-e , ɔKas ɔ botəs kȧmȧ rəka o rəka rə kȧl manɛ dɛ yi kɔn , ma ɔ po kȧrȧ məthɔfəl ka mȧtir ma akənt kəpəŋkinɛ kɔŋ ; yao , kətȧŋȧnɛ do rɔŋɔŋ , pə yi ɛyɛt ya ȧdȧru-e , thalɔm ɛyɛt ya ro riyana .
51001021	Ɔwa naŋ , ma nə la ba ɛmerȧ ɛbɔlanɛ dɛ yi ɛgbɛŋanɛ salata mȧyɔs ma nu mələs-e ,
51001022	halisa ka-ake ka ȧŋdɛr ŋɔŋ ŋa rawuni kəpet , ɔ po yɔ kȧmȧ nə kȧl manɛ kətȧŋȧnɛ ka rafi rɔŋ , kȧmȧ ɔ təmər nu asəm dɛ yi agbəraŋ kəte ba məthɛkɛ rodi kɔŋ .
51001023	Bepi pə yi gbo-e nə bȧkər asɔbɛ ka kȧlanɛ , ɔwa nə təmȧ kəŋkəŋ abȧki gbaŋ , nə gbapɛ hɛ kagbak ȧmerȧ ka nu ka ȧkɛra kəfinɔ ȧke nə po təl , dɛ yi ȧke a po kawandi ka wuni o wuni nɔru . Ɔwa minɛŋ , Pɔl , a səki mi ukɔtha ka ȧkɛra kati .
51001024	Ka-ake i ba məbɔnɛ asabu ŋa ɛsɔmpanɛ ɛ mi ta ȧtȧ nu , ka i lasər ȧŋsɔmpanɛŋ ŋa Krayst ka ȧŋdɛr a mi salata ȧŋdɛr ŋɔŋ , pə yi mɔ-e , aŋchɔch .
51001025	Di kati a səki mi usom kətȧŋȧnɛ ka aŋgbɛthɛŋ aŋa Kuru ɔ maŋkər mi ta ȧtȧ nu , tə kətɔri ɔlasər wa ȧrim ra Kuru Məsaba ;
51001026	hali aŋgbundu aŋa a la maŋk kəwur ka ɛyamana ya təkomra bɛ ȧtȧ po thas , kɛrɛ ka-ake a ŋaibi ŋi gbafəth ka afəm ŋɔŋ asəm .
51001027	Pə bɔnɛs Kuru sɔ tə kətɔri ŋa rayola ra aŋyiki ŋa aŋgbundu aŋe kətɔŋ ka tȧbona təlɔm ; aŋa mə yi Krayst rokor ka nu , kagbak ȧmerȧ ka ayiki .
51001028	Ɔwa sə taməs rə kəmaŋ wuni o wuni dɛ yi kəthəksa wuni o wuni rə kətemp bɛ ; kȧmȧ sə gbəli lȧnki wuni o wuni ugbenthis rokor ka Krayst Yisɔs .
51001029	Ka ɔthalnɛ wati i wopər sɔ mapanth , ka i tǝlnɛ sɔbɛ kətaŋ ka mapanth məninis ama kɔnɔ mɔ yɔ rokor kȧmi .
51002001	I yema kȧmȧ nə tȧrȧ ko kətim kəbana i ba ta ȧtȧ nu , yi ta ȧtȧ ŋaŋ aŋa yi ro Lawodishya , dɛ yi ta ȧtȧ ŋaŋ bɛ aŋa te tha nəŋka mi rəfɔr .
51002002	Kama ɛmerȧ yaŋ ɛ gbəli ba kəbɛfəth , maŋ yi asekəranɛ yi məbɔthər , tə kətara rayola ra kasɔthnɛ aŋgbundu ŋa Kuru , hali Kraystȧŋ ,
51002003	ma pə yi a maŋk do rɔŋɔŋ atɛŋ ta kȧtemp dɛ yi kȧtara tȧy bɛ .
51002004	Ɔwa i pa ȧte , kȧmȧ wuni o wuni ɔ te tons nu yi təfɔf təbɔthi təl .
51002005	kotȧy-e hali ma i te bəpər ka madɛr-e , i yi dɛ yi naŋ ka ȧŋmerȧ a mi , ka pə bɔnɛ mi ma i nənk mabotəs dɛ yi kabotərnɛ ka nu ȧmerȧ ka kȧlanɛ ka Krayst .
51002006	Tiyȧŋ mɔ mə nə po malanɛ Krayst Yisɔs ɔMarki , yaŋ nə yi tə kəkɔth sɔ do rɔŋɔŋ .
51002007	Ta a təmər nu rə kəba ɛthəŋk ɛ nu do rɔŋɔŋ , ɔwa ta nə yi sɔ ȧbȧksər ka kȧlanɛ ka nu , mɔlɔ ma a po thəksa nu rɛ mɔmɔ məgbathi .
51002008	Bumnɛ nu kȧmȧ wuni o wuni ɔ te ləsər nu rə mətamtamnɛ yi ayaŋfa ayay yay , kətaŋ ka ɛnanɛ ya afəm a kəpet dɛ yi ka mayi ma ȧdȧru are-e , pə yi hɛ kətaŋ ka Krayst .
51002009	kotȧy-e do rɔŋɔŋ ɔlasər wa Kuru Məsaba bɛ ɔ bȧkər .
51002010	Ɔwa naŋ nə yi agbenthis do rɔŋɔŋ , ɔwe yi ɔgbəka ka agbəka dɛ yi ɔbȧy ka abȧy bɛ .
51002011	A birons nu do rɔŋɔŋ sɔ yi kabirons ȧke te yi rə məta , ma nə bus mayi mələs ma madɛr ka kabirons ka Krayst .
51002012	Ka a po maŋk nu yi kɔn ka ȧŋbaftisəm , ro pə yi ka-ake a yokas nu sɔ yi kɔn kətȧŋȧnɛ ka kȧlanɛ ka mapanth ma Kuru ɔwe po yokas kɔ ka rafi .
51002013	Ɔwa naŋ , ma nə yi ras afi asabu ŋa ɛhakɛ ɛ nu dɛ yi kate birons ka madɛr ma nu-e , a po kəlis nu , ( i kȧl pa ti ) , yi Kraystȧŋ , kɔ tera su makənȧ ma su bɛ .
51002014	kɔ nasi maseri ma ȧŋthɔ ama təmȧ kəŋamnɛ su dɛ yi kələsər su , kɔ tɔŋa ma , ɔwa ɔ tȧŋ tȧŋ ma ka akənt kɔŋ kəpəŋkinɛ ;
51002015	kɔ ləsər aŋfɔsɔ ŋa agbəka dɛ yi abȧy bɛ , ɔwa ɔ tɔri gbafəth kəpa ɔ po tham ŋa ka akənt kɔŋ kəpəŋkinɛ .
51002016	Tiyȧŋ ta wuni o wuni ɔ te nu thonkas salata kədi-o , kəmun-o , ɛmet-o , thalɔm ŋof afu-o , ta a pa ras aŋsabath .
51002017	Mȧtȧy ame mə yi gbo amumpəl ŋa mȧtȧy ama ba kəder , kɛrɛ ȧŋdɛr gbeŋ aŋ yi ka Kraystȧŋ .
51002018	Te selɔ wuni o wuni ɔ keyr nu ȧŋrȧm a nu rə kəyɔ nu nə ba kəthoranɛ kəyɔr , thalɔm rə kəbatho amaleka ; pə yi wuni ɔwe mə kori korinɛ ka manəŋk ama ɔ po nənk , kɔ ŋatanɛ rə ȧmerȧ afoth kətȧŋȧnɛ ka mafela ma madɛr .
51002019	Wuni wunɔŋ ɔ wop hɛ gbaŋ ka Kraystȧŋ rȧbomp , ro pə yi ȧŋdɛr alolok bɛ aŋ sɔthɔ aŋfɔsɔ ŋati , kȧmȧ pə re yi ɔ ɔkɔtir o kɔtir dɛ yi nəbəntha o bəntha ɛ sekəranɛ dɛr ɔkin , tə kətɛŋa yi katɛŋa ka Kuru Məsaba .
51002020	Tiyȧŋ bepi nə po fi yi Krayst ka matanstans ma raru-e to pə som nə yɔ ras mɔ mȧ pə yi ȧdȧru rə ba nu-e , tə kəyi nə taŋanɛ ɛsiraŋ mɔ-e ,
51002021	Te gbasi , Te tham , Te gboŋ , ( ma pə yi mȧtȧy ame bɛ mə tə poŋ ka kakiyanɛ kati ) , kətȧŋȧnɛ ka aŋyamari yi mȧthəksȧ ma wuni kəpet-e ?
51002022	
51002023	Tɛntɛnɛ mȧtȧy ame mə ba mȧbȧlȧnɛ ma kȧtemp ȧke mə mar rə kəbatho , yi kəthorȧnɛ dɛ yi kəwopnɛ ȧŋdɛr , kɛrɛ mə mar hɛ wuni tə kətham ɛfela ya madɛr hali .
51003001	Tiyȧŋ bepi a po yokas nu yi Kraystȧŋ , thɛns mȧtȧy ama yi rokɔm , ro Krayst ɔ yirȧ ka kȧdiyɔ ka Kuru .
51003002	Bot ɛmerȧ ɛ nu ka mȧtȧy ama yi rokɔm , pə yi hɛ ka mȧtȧy ma nɔru .
51003003	kotȧy-e naŋ nə po thɔŋ fi , ka ɛŋesəm ɛ nu ɛ po maŋknɛ rokor ka Krayst ka Kurɔŋ .
51003004	Ma Krayst ɔwe yi aŋesəm a su ɔ tɔrinɛ , ka ȧŋlɔkɔ ŋati naŋ sɔ nə tə tɔrinɛ dɛ yi kɔn ka ayiki .
51003005	Tiyȧŋ dif nu mafela ma ȧdȧru , pə yi mɔ-e kȧrəp-o , mȧnɔkɔ-o , ɛnanɛ ɛyifas-o , mȧfela mələs-o , dɛ yi ɛfɔr ɛmara ɛyɛ yi mɔ kȧbatho ɛrɔŋ .
51003006	Salata mȧyɔs məwunɔŋ , rabaŋ ra Kuru rə fumpər aŋwuth ȧthȧnthonɛ .
51003007	Ɔwa naŋ sɔ nə sa kɔth kəyɔ ma , ma nə la yirȧ kətɔŋ ka mȧtȧy mati ame ;
51003008	kɛrɛ ka-ake gbapɛ nu mȧyɔs ame bɛ ; rȧbaŋ-o , kȧbansa-o , ɛnanɛ ɛləs-o , kȧfɔf ȧŋes ŋa Kuru yȧ yay-o , yi ɛfɔf ɛnɔkɔ kəwur ka tasəŋ ta nu .
51003009	Te nu yemsanɛ , ma nə po bus ɔwuni kur yi mȧyɔs mɔŋ ,
51003010	ɔwa nə po wɔŋ ɔwuni fu , ɔwe a səki ufu rə kətara tȧy kətȧŋȧnɛ ka mȧbȧlȧnɛ ma ɔTəpi ;
51003011	ro Akrik thalɔm uYuda ɔ yi hɛ , ta a pa ras kȧbirons yi kəte birons , wuni tel-o , ɔwe te tȧrȧ teko-o , utar thalɔm uwankom ; kɛrɛ Krayst ɔ yi koko bɛ , ɔwa ɔ kȧl yi rokor ka koko bɛ .
51003012	Te ba ti , mɔ anthith ŋa Kuru , asəm dɛ yi abɔthər-e , wɔŋ nu ȧŋmerȧ ŋa ȧney , məthɔth , ȧmerȧ athoranɛ , athɔfəl , dɛ yi kəmuyu kəwoni .
51003013	Muyusanɛ nu , ɔwa bepi wuni o wuni ɔ ba apa yi ulɔm , tera kɔ nu , mɔ mə Krayst ɔ po tera nu .
51003014	Ɔwa rokɔm ka mȧtȧy ame bɛ , wɔŋ məbɔthər ama yi mɔlɔ ma rasekəranɛ ra ȧmerȧ agbenthis .
51003015	Yɔ nu kȧmȧ mathɔfəl ma Kuru mə gbəka ka ɛmerȧ ɛ nu , ta ama a po tela nu rokor ka ȧŋdɛr ŋɔŋ ; ɔwa sɔŋ nu mɔmɔ .
51003016	Yɔ nu kȧmȧ ȧrim ra Krayst rə bȧkər ka ɛmerȧ ɛ nu , mɔ rəka rəkɛŋ . Thəksanɛ nu , ɔwa maŋanɛ nu ka ȧŋSams yi məleŋ ma ro Yina məgbaskɛ gbaskɛ , ɔwa lensir nu ɔMarki rə aboŋa ka ɛmerȧ ɛ nu .
51003017	Ɔwa koko bɛ mȧ nə yɔ , pə yi rə məpa thalɔm rə məyɔs , yɔ ti nu ka ȧŋes ŋa ɔMarki Yisɔs , dɛ yi kəsɔŋ mɔmɔ ka Kuru ɔKas kətaŋ do rɔŋɔŋ .
51003018	Naŋ arani , sanɛ nu ka aŋwos a nu , mɔ mə pə mar ŋaŋ aŋa lanɛ ɔMarki .
51003019	Nia awos , bɔthər nu aŋrani a nu , ɔwa te nu ba ȧmerȧ aroŋkəth kəŋamnɛ ŋa .
51003020	Nia afɛth , sanɛ nu ka ŋaŋ aŋa kom nu rə tȧy o tȧy ; kotȧy-e ȧte tə bɔnɛs ɔMarki .
51003021	Akas , te nu bansəs aŋwuth a nu , ta thani nə rantəs ɛmerȧ yaŋ .
51003022	Naŋ ɛbɔy , wop nu ȧrim o rim ra ŋaŋ aŋa ba nu ka ȧdȧru are ; ta pə te yi rə kəyɔr gbo mɔ ŋaŋ aŋa yema gbo thesanɛ afəm , kɛrɛ rə ȧmerȧ ȧferȧ , ka ranes ra Kuru .
51003023	Pə yi nə yɔ tȧy o tȧy , yɔ ti nu asɔbɛ sɔbɛ , mɔ mə nə yɔ ti salata ɔMarki , pə yi hɛ ta afəm a kəpet .
51003024	Pəkasifɛ nə tȧrȧ kəyi nə tə sɔthɔ akɛŋ ro riyana , mɔ ȧrȧm kəwur ka ɔMarki ; kotȧy-e nə yɔna ɔMarki Yisɔs .
51003025	Kɛrɛ ɔwe po yɔ tələs-e , a tə kala kɔ ta taləs tati , ɔwa Kuru ɔ ba hɛ agbȧy hali .
51004001	Nia amarki , sɔŋ ɛbɔy ɛ nu ara yi rəlompi dɛ yi rəbeki , ma nə tȧrȧ kəpa naŋ sɔ nə ba uMarki ro riyana .
51004002	Bȧsər nu ka kəramnɛ , ɔwa bumnɛ nu rə kəmuti mɔmɔ .
51004003	Ramnɛ nu sɔ ta ȧtȧ su , kȧmȧ Kuru ɔ kanthɛ su roŋ ta ȧrim , kȧmȧ sə gbəli taməs aŋgbundu ŋa Kraystȧŋ , ta aŋa minɛ i yi ka tɔrɛntha .
51004004	Kama i tɔri ti gbafəth mɔ mɛ yi tə kəyɔ .
51004005	Kɔth nu rə kətemp rodi ka ŋaŋ aŋa te lanɛ , ɔwa botnɛ nu to mə nə kianɛ ȧŋlɔkɔ .
51004006	Yɔ kȧmȧ mafɔf ma nu mə yi rə aboŋa mɔ mə a bɔthəs rəka rɛ mɛr lɔkɔ o lɔkɔ , kȧmȧ nə tȧrȧ to mə nə yi tə kəgbaki wuni o wuni .
51004007	Tikikɔs ɔwe yi ɔwɔnt ubɔthər yi ɔkawandi ubɔthi lanɛ , dɛ yi ɔkos a su ubɔy ka ɔMarki , kɔnɔ mə ba tə kətɔri nu mȧtȧy ma mi bɛ ,
51004008	ȧtesoma-e i po som kɔ ro rɔnu ta ȧŋsabu ŋati gbeŋ , kȧmȧ nə gbəli tȧrȧ to pə yi do rɔsu , dɛ yi kȧmȧ ɔ bɛfəth ɛmerȧ ɛ nu .
51004009	Ɔwa i som sɔ Onesimus yi kɔn , ɔwe yi ɔwɔnt ubɔthi lanɛ , ubɔthər , ɔwa ukin ka nu sɔ . Aŋ tə tɔri nu to pə yi anɔ .
51004010	Aristarkɔs ɔkas kȧmi ka tɔrɛntha ɔ kori nu , dɛ yi Mak-əŋ , ɔwan ka ɔwɔnt bɛra ka Banabasȧŋ , kɔnɔ kori nu sɔ . ( Nə po sɔthɔ akanɛ ta atɔŋ , ɔwa bepi ɔ der do rɔnu-e , malanɛ kɔ nu ) .
51004011	Yisɔs ɔwe a bont Yustɔs , ɔ kori nu sɔ ; aŋe , ŋa yi ka ȧŋbirons . Ŋaŋ sɔ aŋ yi amar a mi ka mapanth ma rȧbȧy ra Kuru , afəm ŋaŋ aŋa poŋ mi bɛfəth .
51004012	Ɛpafras ɔwe yi ukin ka nu-e , ȧbɔy ŋa Yisɔs Krayst , ɔ kori nu ; lɔkɔ o lɔkɔ ɔ sulnɛ ka taramnɛ tɔŋ ta ȧtȧ nu , kȧmȧ nə təmȧ agbenthis dɛ yi apələnɛ ka mȧselɔ ma Kuru .
51004013	Minɛ i gbəli seri kəpa ɔ yɔ məpanth məbaki mədɛr ta ȧtȧ nu , dɛ yi ta ȧtȧ ŋaŋ ro Lawodishya , dɛ yi ro Hirapɔlis .
51004014	Luk , ɔbolomba ubɔthər , yi Dimas , aŋ kori nu .
51004015	Kori nu aŋwɔnt aŋa yi ro Lawodishya , yi Nimfas , dɛ yi aŋchɔch aŋa gbanɛ ro seth kɔŋ .
51004016	Ma nə po karaŋ ȧŋreka aŋe-e , yɔ kȧmȧ aŋchɔch ro Lawodishya aŋ karaŋ ŋi sɔ ; ɔwa naŋ , nə yi sɔ tə kəkaraŋ ȧŋreka ŋa Lawodishya .
51004017	Kanɛ Arkipɔs kȧmȧ ɔ bot ȧmerȧ tə kəlasər mapanth ama ɔ sɔthɔ ka ɔMarki .
51004018	Aŋkori ŋa minɛ Pɔl , ŋiyȧŋ , ka kȧta kȧmi gbeŋ . Nanɛ atɔrɛntha ta mi . Aboŋa aŋ yi do rɔnu . Amina .
52001001	Pɔl , Silfenɔs yi Timɔthi-əŋ , ka aŋchɔch ro Thɛsalonika aŋa yi ka Kuru ɔKas yi ka ɔMarki kȧsu Yisɔs Kraystȧŋ ; ta aboŋa aŋ yi nu kəwur ka Kuru ɔKas kȧsu , yi ka ɔMarki dɛ yi ka Yisɔs Kraystȧŋ .
52001002	Sə mɔmɔ Kuru lɔkɔ o lɔkɔ ta ȧtȧ nu bɛ ka taramnɛ ta su .
52001003	Sə kala ȧmerȧ alɔkɔ bɛ ta mapanth ma kȧlanɛ ka nu dɛ yi mȧyɔs ma məbɔthər-e , dɛ yi kamuyu ka kagbak ka nu ȧmerȧ ka ɔMarki kȧsu Yisɔs Krayst , rodi ka Kuru ɔKas kȧsu ;
52001004	ma sə poŋ tȧrȧ , awɔnt abɔthər , kəpa Kuru ɔ po thith nu .
52001005	kotȧy-e ȧkɛra kəfinɔ kȧsu kə derər hɛ nu rə sim gbo , kɛrɛ ka aŋfɔsɔ sɔ-e , dɛ yi ka ɔYina məsəm , kəte ba asikɛ bɛ . Fɔtha ma sə yi dɛ yi naŋ-e , nə tȧrȧ ko afəm sə yi ka ȧŋgbȧp a nu .
52001006	Ɔwa nə təp kəsanɛ su dɛ yi ɔMarki , ma nə po malanɛ ȧrim ra ȧkɛra rə asɔmpanɛ ȧbana , rɛ mabɔnɛ ma ɔYina məsəm ;
52001007	haŋ nə səkɛ amɔl ta ȧtȧ ŋaŋ bɛ aŋa lanɛ ro Masidonia yi ro Akaya .
52001008	kotȧy-e pə yi hɛ gbo ro Masidonia yi ro Akaya nə taməs ȧrim ra ɔMarki , kɛrɛ kȧlanɛ ka nu ka Kuru kə poŋ gbanthanɛ dɛr o dɛr ; tiyȧŋ sə ba hɛ sɔ kəfɔf koko .
52001009	kotȧy-e ŋaŋ gbeŋ aŋ seri ta ȧtȧ su-e , kaŋ tɔri to naŋ nə malanɛ su-e , ɔwa to nə lafthɛ ka Kuru kəwur ka ɛrɔŋ tə kəbatho ɔKuru ukəli utəteŋ ,
52001010	dɛ yi tə kəkar ɔWan kɔŋ kəwur ro riana-e , ɔwe ɔ po yokas ka rafi , pə yi mɔ-e Yisɔs ɔwe po kisis su ka rabaŋ ara ba kəder .
52002001	kotȧy-e , naŋ awɔnt , nə tȧrȧ kəpa kȧder kȧsu do rɔnu kə yi hɛ kətiŋ ;
52002002	kɛrɛ kədarəŋ ka ma a po sɔmpar dɛ yi a sambos su ro Filipay-e , nə tȧrȧ kəpa halisa sə bȧk kəbuth ka ɔKuru kȧsu tə kətɔri nu ȧkɛra kəfinɔ ka Kuru kətɔŋ ka kəpɛnsa kəbana .
52002003	kotȧy-e ȧŋmȧŋ a su aŋ wur hɛ rə kəyɛthȧ , thalɔm məpulkɛ , ta a pa ras məsɔth ;
52002004	kɛrɛ mɔ mə Kuru ɔ nənk su abɔthi lanɛ tə kətɔri ȧkɛra kəfinɔ kɔŋ , yaŋ mə sə fɔf ; pə yi hɛ tə kəbɔnɛs wuni kəpet , kɛrɛ tə kəbɔnɛs Kuru ɔwe mɛm ɛmerȧ ɛ su .
52002005	Naŋ nə tȧrȧ kəpa sə la hɛ ba təsəŋ təbɔthi , thalɔm ɛfɔr ɛmara ; Kuru ɔ yi aŋseri a su .
52002006	Saŋ sə thɛns hɛ ayiki ka afəm a kəpet , ta a pa ras kəwur do rɔnu ama afəm alɔm , hali mɔ asom ŋa Kraystȧŋ , sə ba naŋ mamari mati .
52002007	Kɛrɛ sə yi athɔfəl bɛm kətɔŋ ka nu , mɔ ukomra mɔ kəlianɛ aŋwuth ŋɔŋ .
52002008	Tiyȧŋ , pəkasifɛ sə bɔthər nu haŋ-e , pə bɔnɛ su finɔ tə kəsɔŋ nu , pə yi hɛ gbo ȧkɛra kəfinɔ ka Kuru-e , kɛrɛ hali ɛmerȧ ɛ su sɔ , ma pə yi ti nə po səkɛ aŋwuth a su abɔthər .
52002009	Kala nu ɛmerȧ awɔnt , ka mapanth ma su məbana dɛ yi mȧyɔs ma su . Sə la piara pali , sə la sɔkɔ gbɛs kȧmȧ sə te səkɛ kothe do rɔnu , ma sə bɔ tɔri nu ȧkɛra kəfinɔ ka Kuru .
52002010	Naŋ nə yi məseri , dɛ yi Kuru sɔ , to sə la kɔth rə məsəm , yi rə məlompi , dɛ yi rə kəte ba məthɛkɛ kətɔŋ ka naŋ aŋa lanɛ .
52002011	Ma pə yi nə tȧrȧ to sə la yɔ nu , mɔ ukas ɔwe thɔnthɔ aŋwuth ŋɔŋ tə kəmaŋ nu , yi kəbaksər nu , dɛ yi kəsɔŋ məseri .
52002012	Kama pə re yi nə gbəli kɔth mɔ pə bekȧnɛ ka Kuru , ɔwe po tela nu ka rȧbȧy rɔŋ ra ayiki .
52002013	Ta ȧtȧy ȧte sɔ sə mɔmɔ Kuru lɔkɔ ɔ lɔkɔ , pəkasifɛ ma nə malanɛ ȧrim ra ȧkɛra ka Kuru ȧke sə tɔri nu-e , nə malanɛ hɛ ri mɔ ȧrim ra wuni kəpet-e , kɛrɛ mɔ mə rə yi yathi ȧrim ra Kuru tə tɛntɛnɛ , ara mə yɔ məpanth ka ɛmerȧ ɛ nu aŋa po lanɛ .
52002014	kotȧy-e awɔnt , nə tansanɛ ɛchɔch ya Kuru aŋa yi ka Krayst Yisɔs ro Yuda ; pəkasifɛ nə po sɔmpanɛ ka mȧta ma aŋfəm a nu , mɔlɔ min mɔ ŋaŋ aŋa po sɔmpanɛ ka aŋYuda ;
52002015	aŋa po dif ɔMarki Yisɔs yi Aŋnȧbi sɔ , kaŋ kȧl bȧl su . Aŋ bɔnɛs hɛ Kuru , dɛ yi aŋ ŋamnɛ afəm a kəpet .
52002016	Aŋ yema bɛnt su kəfɔfanɛ təbona təlɔm kȧmȧ aŋ gbəli kisi . Yaŋ aŋ lasər maləs maŋ ; kɛrɛ rabaŋ ra Kuru rə fumpər ŋa selbentheŋ .
52002017	Kɛrɛ saŋ , awɔnt , ma sə po bɔlȧnɛ nu ka madɛr , ta alɔkɔ agbut , ( pə yi hɛ ka ȧmerȧ ) , sə bȧsər thɔŋ mɛm ɔthasər tə kəre nəŋka nu rəfɔr rə məfela məbana .
52002018	kotȧy-e sə yema naŋ der do rɔnu , yao , minɛ Pɔl , i fela tə kəkal yɔ ti sɔ ; kɛrɛ Sethani ɔ bɛnt su .
52002019	kotȧy-e ko yi kagbak kȧsu ȧmerȧ thalɔm mȧbɔnɛ-e , thalɔm ko yi ȧŋniyɔ ŋa kagbək kȧsu ɛyonka-e ? Naŋ thahɔ-i , rodi ka ɔMarki Yisɔs Krayst ka kȧder kɔŋ-i ?
52002020	Ȧtesoma-e naŋ nə yi aŋyiki yi mabɔnɛ ma su .
52003001	Tiyȧŋ , ma sə te sɔ gbəli muyu-e , sə nəŋ ŋi ɔfinɔ bepi minɛ son i tiyȧ ro Athɛns ;
52003002	kȧmȧ i som Timɔthi , ɔwɔnt su yi usom ka Kuru ka mapanth ma ȧkɛra kəfinɔ ka Kraystȧŋ ; tə kəbaksər nu , yi tə kəbɛfəth nu salata kȧlanɛ ka nu .
52003003	Kama wuni o wuni ɔ te bora borȧnɛ asabu ŋa ɛmɛm ɛye ; pəkasifɛ naŋ gbeŋ nə tȧrȧ kəpa a thith su ta mȧtȧy mati .
52003004	Ɔwa tə tɛntɛnɛ ma sə yi dɛ yi naŋ sə yeŋka tɔri nu kəpa sə tə bəp ɛsɔmpanɛ . Ɔwa , ya mə pə yɔnɛ , mɔ mə nə tȧrȧ thɔŋ .
52003005	Te ba ti sɔ-e , ma i te sɔ gbəli muyu-e , i som kȧmȧ i gbəli tȧrȧ ta kȧlanɛ ka nu , ta thani rə roŋ o roŋ ɔgbɔns ɔ gbɔns nu haŋ pə yi mapanth ma su mə tiyȧ fu .
52003006	Kɛrɛ ka-ake ma Timɔthi ɔ po kȧl der do rɔsu-e , ɔ kȧrȧ su akanɛ afinɔ salata kȧlanɛ dɛ yi mabɔthər ma nu , dɛ yi kəpa nə nanɛ su finɔ lɔkɔ o lɔkɔ , rə kəfela tə kənəŋk su , mɔ mə saŋ sə fela tə kənəŋk nu .
52003007	Ta ȧŋsabu ŋati awɔnt , ka amɔnɛ dɛ yi ȧŋsɔmpanɛŋ a su bɛ-e , sə po sɔthɔ kəbɛfəth kətȧŋȧnɛ ka kȧlanɛ ka nu .
52003008	kotȧy-e ka-ake sə ba ŋesəm bepi naŋ nə təmȧ kəŋkəŋ ka ɔMarki .
52003009	Pəkasifɛ , ko mɔmɔ sə gbəli sɔŋ Kuru sɔ ta ȧtȧ nu salata mabɔnɛ bɛ ama yɔ su sə yanthənɛ ta ȧtȧ nu rodi ka ɔKuru ka su-e ?
52003010	Ma pə yi-e i ramnɛ sɔbɛ gbɛs pali-əŋ kȧmȧ sə gbəli nənk aser ta nu , kȧmȧ sə gbəli gbenthis ara nə te ba ka kȧlanɛ ka nu .
52003011	Ɔwa , kaŋka Kuru ɔKas kȧsu kɔn kɔnɔnɛ , yi ɔMarki kȧsu Yisɔs Kraystȧŋ , ɔ kɔthanɛ su do rɔnu .
52003012	Kaŋka ɔMarki ɔ yɔ mabɔthər ma nu mə bȧrnɛ dɛ yi mə thɛrmɛ ɔkin ka ulɔm , kəkɔ ka afəm bɛ , hali mɔ mə saŋ sə bɔthər nu .
52003013	Kama ɔ bȧksər ɛmerȧ ɛ nu kəte ba məthɛkɛ ka rȧsəm rodi ka Kuru ɔKas kȧsu , ka kȧder ka ɔMarki kȧsu Yisɔs Krayst dɛ yi aŋfəm ŋɔŋ asəm bɛ .
52004001	Ka kaləpsɔ sə nɛmthɛnɛ nu awɔnt , ɔwa sə maŋ nu ka ɔMarki Yisɔs , kəpa mɔ mə sə po tɔri nu to nə yi tə kəkɔth dɛ yi tə kəbɔnɛs Kuru-e , mɔlɔ min mɔ mə nə kɔth thɔŋ ka-ake , ɔwa bȧsər nu kɔ kədi .
52004002	kotȧy-e nə tȧrȧ ko ayamari sə sɔŋ nu kətȧŋȧnɛ ka ɔMarki Yisɔsȧŋ .
52004003	kotȧy-e mȧselɔ ma Kuru , miyȧŋ , hali kasəməs ka nu , kȧmȧ nə te yɔ kərəp .
52004004	Kama runi o runi ɔ tȧrȧ tə kəgbasi urani ɔwe yi ɔkɔŋ gbeŋ , ka rəsəm dɛ yi ayiki ;
52004005	pə yi hɛ ka mafela mələs ma madɛr mɔ akafri aŋa te tȧrȧ Kuru .
52004006	Kama wuni o wuni ɔ te yɔ ɔwɔnt kɔŋ ɔləs rə tȧy o tȧy , pəkasifɛ ɔMarki ɔ yi ukala ka mȧtȧy ame bɛ , mɔ ma sə po maŋ nu rə kəbɔthi lanɛ .
52004007	kotȧy-e Kuru ɔ tela hɛ su salata mənɔkɔ , kɛrɛ ta rəsəm .
52004008	Tiyȧŋ ɔwe mə farki ȧŋmȧŋ aŋe ɔ farki hɛ wuni kəpet , thambe Kurɔŋ ɔwe po sɔŋ nu ɔYina kɔŋ uməsəm .
52004009	Kɛrɛ ka ȧŋpa ŋa məbɔthər ma rəwɔnt , i ba hɛ tə kəgbalər nu , kotȧy-e Kuru kɔnɔ po thəksa nu tə kəbɔthəranɛ .
52004010	Tə tɛntɛnɛ nə bɔthər aŋwɔnt bɛ aŋa yi ro Masidoniya ; kɛrɛ sə nɛmthɛnɛ nu , awɔnt , kȧmȧ nə bȧr gbo yɔ yi .
52004011	Ta nə thɛns məthɔfəl , ɔwa wuni o wuni ɔ yi tə kəkəlianɛ aŋgbɛthɛŋ ŋɔŋ gbeŋ rə kəyɔ məpanth yi mȧta mɔŋ mɔ mə sə yamari nu ,
52004012	kȧmȧ nə gbəli kɔth ɔlompi kətɔŋ ka ŋaŋ aŋa te lanɛ , kȧmȧ pə re yi nə te paŋ rəka o rəka .
52004013	Kɛrɛ awɔnt , i yema kȧmȧ nə tȧrȧ ta ŋaŋ aŋa po thas , kȧmȧ nə te bok mɔ mə ŋaŋ aŋa te ba kəgbak ȧmerȧ ,
52004014	kotȧy-e bepi sə lanɛ kəpa Yisɔs ɔ fi , kɔ kȧl yokanɛ ka rafi-e , ya pə yi sɔ ŋaŋ aŋa fi ka Yisɔs-e , Kuru ɔ tə kȧl kȧrȧ ŋa dɛ yi kɔn .
52004015	Sə pa ȧte do rɔnu ka ȧrim ra ɔMarki , kəpa saŋ aŋa yi ras nɔru haŋ ɔMarki ɔ der-e , sə gbəli hɛ mɔtha ŋaŋ aŋa po thas .
52004016	kotȧy-e ɔMarki gbeŋ ɔ tə thor kəwur ro riyana rə kəgbelegbele kəbana , dɛ yi ȧrim ra wurɔ ubana , dɛ yi kathɛma ka Kuru ; ɔwa aŋfi rokor ka Krayst aŋ tə mɔtha yokanɛ .
52004017	Rodarəŋ kati saŋ aŋa yi nɔru a tə sɛmpi su yi ŋaŋ lɛɔ ka kȧriyana tə kəbəp ɔMarki ka kafena ; ɔwa tiyȧŋ sə tə yi yi ɔMarki thəbana .
52004018	Te ba ti bɛfəthanɛ ɛmerȧ ɛ nu rə ȧsim ȧte .
52005001	Kɛrɛ sə ba hɛ tə kəgbalər nu awɔnt , ta marey yi ɛlɔkɔ ya karen .
52005002	Pəkasifɛ naŋ nə tȧrȧ finɔ kəpa ȧŋrey ŋa ɔMarki aŋ tə der mɔ ukei tȧtȧk .
52005003	kotȧy-e maŋ pa , Məthɔfəl dɛ yi kəpantay ; ka ɔlɛmp wati kədinɛ kəsembu kə tə bəp ŋa , mɔ ɔbaŋ wa kəkom , kaŋ ba hɛ roŋ o roŋ tə kəkisi kəwur ka masibo mati .
52005004	Kɛrɛ awɔnt , nə yi hɛ ka asum , kȧmȧ ȧŋrey ŋati aŋ bəp nu naŋ mɔ ukei .
52005005	Naŋ bɛ nə yi aŋwuth ŋa ȧŋmothȧ dɛ yi aŋwuth ŋa rəyaŋ ; sə yi hɛ ka rȧtȧtȧk , thalɔm ka ȧŋsum .
52005006	Tiyȧŋ maŋ te nu dirȧ , mɔ aŋfəm alɔm nɔru , kɛrɛ maŋ bum nu ; maŋ yi nu atempi .
52005007	kotȧy-e ŋaŋ aŋa dirȧ aŋ dirȧ tȧtȧk , ɔwa ŋaŋ aŋa tis aŋ tis tȧtȧk .
52005008	Kɛrɛ saŋ , ma sə yi ka rəyaŋ , ta sə yi saŋ agbɛt , maŋ wɔŋ nu ɛfȧt ya aŋkəpəth ya kəlanɛ dɛ yi məbɔthər ; ɔwa ta ɛsənder ɛ su-e , kəgbak ȧmerȧ ka kȧkisi .
52005009	kotȧy-e Kuru ɔ thith hɛ su ta rəbaŋ , kɛrɛ tə kəsɔthɔ kəkisi kətȧŋȧnɛ ka ɔMarki kȧsu Yisɔs Kraystȧŋ ;
52005010	ɔwe po fi ta ȧtȧ su , kȧmȧ bepi pə yi sə thəmɛ kəyi akəli-e , thalɔm sə dirȧ rə kəfi-e , sə tə ba aŋesəm dɛ yi kɔn .
52005011	Tiyȧŋ maŋanɛ nu , ɔwa bȧkəsȧnɛ nu mɔ mə nə tɛntɛ kəyɔ .
52005012	Sə nɛmthɛnɛ nu awɔnt , kȧmȧ nə yikis ŋa aŋa yɔ məpanth kətɔŋ ka nu , pə yi mɔ ŋaŋ aŋa yi rokɔm ka nu ka ɔMarki , aŋa mə maŋ nu .
52005013	Ɔwa nə yi tə kəlambe ŋa finɔ ka məbɔthər salata mapanth maŋ . Kal ba nu məthɔfəl kətɔŋ ka nu .
52005014	Sə nɛmthɛnɛ nu awɔnt , maŋ ŋaŋ aŋa yi ȧthȧnthonɛ , ɔwa thɔnthɔ nu aŋyay rə amera-e , mar ŋa nu aŋa te ba afɔsɔ-e , muyu nu afəm bɛ .
52005015	Kəli ti nu kȧmȧ wuni o wuni ɔ te kala tələs ta tələs ; kɛrɛ tȧŋ nu mȧtȧy məfinɔ lɔkɔ o lɔkɔ ukin ka ulɔm , dɛ yi ka afəm bɛ .
52005016	Ba nu məbɔnɛ lɔkɔ o lɔkɔ .
52005017	Te nu tey kəramnɛ .
52005018	Sɔŋ mɔmɔ rə tȧy o tȧy , kotȧy-e mȧselɔ ma Kuru kətȧŋȧnɛ ka Krayst Yisɔs ta ȧtȧ nu miəŋ .
52005019	Te nu dimsi ɔ Yina məsəm .
52005020	Te nu farki ȧsim ta Aŋnȧbi .
52005021	Mɛm nu tȧy o tȧy ; gbȧpsȧ nu tȧfinɔ fȧp .
52005022	Gbapɛ nu tələs yi məbalanɛ o məbalanɛ mati .
52005023	Kaŋka ɔKuru ka məthɔfəl gbeŋ ɔ səməs nu ɔlolok ; aŋko , ɔ bɛnɛ ɛyina , yi ɛŋesəm , dɛ yi madɛr ma nu ɛgbenthis , kəte ba məthɛkɛ haŋ kȧder ka ɔMarki kȧsu Yisɔs Krayst .
52005024	Kɔn ɔwe tela nu ɔ yi ubɔthi lanɛ , ɔwa ɔ tə yɔ ti .
52005025	Awɔnt , ramnɛ nu ta ȧtȧ su .
52005026	Kori nu aŋwɔnt bɛ rə kəmuməl kəsəm .
52005027	I yamari nu ka ȧŋes ŋa ɔMarki kȧmȧ a karaŋ ȧŋreka aŋe ka aŋwɔnt bɛ .
52005028	Ta ȧŋboŋa ŋa ɔMarki kȧsu Yisɔs Krayst yi dɛ yi nu bɛ . Amina .
53001001	Pɔl , Silfenɔs dɛ yi Timɔthi , ka aŋchɔch ro Thɛsalonika aŋa yi ka Kuru ɔKas kȧsu ɔMarki Yisɔs Kraystȧŋ .
53001002	Ta aboŋa aŋ yi dɛ yi nu , yi məthɔfəl kəwur ka Kuru ɔKas kȧsu yi ɔMarki Yisɔs Kraystȧŋ .
53001003	Sə yi tə kəmɔmɔ Kuru lɔkɔ o lɔkɔ ta ȧtȧ nu awɔnt , pəkasifɛ kȧlanɛ ka nu kə bȧrnɛ gbo ɔthasər , ɔwa mabɔthər ama nə ba ɔkin ta ulɔm bɛ mə yi məbana ;
53001004	haŋ saŋ gbeŋ sə kori kori nu kətɔŋ ka ɛchɔch bɛ asabu ŋa kamuyu yi kȧlanɛ ka nu ka ɛsɔmpanɛ yi ɛthɔrɔnɛ bɛ ɛyɛ nə muyusnɛ .
53001005	Amisali ŋaŋ tə kətɔri mathoŋkas məlompi ma Kuru , kȧmȧ nə gbəli yi abeki salata rȧbȧy ra Kuru , ta ara nə sɔmpanɛ sɔ .
53001006	Kȧbi Kuru ɔ nənk ti ɔlompi tə kəsɔŋ asɔmpanɛ ka ŋaŋ aŋa sɔmpar nu-e .
53001007	Ɔwa sɔ-e , naŋ aŋa ba thɔŋ asɔmpanɛ-e , ɔ sɔŋ nu kəfothanɛ dɛ yi saŋ , ma ɔMarki Yisɔs ɔ ŋaibinɛ kəwur ro riyana yi aŋmȧleka ŋa aŋfɔsɔ ŋɔŋ ,
53001008	rə nȧnt nəmara , tə kəsɔŋ kəkalɔ ka ŋaŋ aŋa pɛnsa Kuru , dɛ yi aŋa te wop ȧkɛra kəfinɔ ka ɔMarki kȧsu Yisɔs Kraystȧŋ .
53001009	Ɔwa aŋ tə sɔthɔ kəthalər , hali kədinɛ kəwur ka kȧbəprȧnɛ ka Kuru , dɛ yi ka aŋyiki ŋa aŋfɔsɔ ŋɔŋ .
53001010	Ka ȧŋlɔkɔ ma ɔ der tə kəsɔthɔ ayiki ka aŋsəm ŋɔŋ , yi kȧmȧ ŋa bɛ aŋa lanɛ aŋ kabanɛ ta atɔŋ-e , ka ȧŋrey ŋati , ( pəkasifɛ nə po malanɛ maseri ma su do rɔnu ) .
53001011	Tiyȧŋ saŋ sɔ sə ramnɛ ta ȧtȧ nu katkat , kȧmȧ ɔKuru kȧsu ɔ gbəli nənk nu kəyi abeki ta katela ka nu , ɔwa kȧmȧ ɔ kȧl gbenthis rə afɔsɔ məfela o məfela məfinɔ , dɛ yi məpanth o məpanth ma kəlanɛ ,
53001012	kȧmȧ ȧŋes ŋa ɔMarki kȧsu Yisɔs Krayst aŋ sɔthɔ yiki do rɔnu , yi naŋ sɔ do rɔŋɔŋ , kətȧŋȧnɛ ka ȧŋboŋa ŋa ɔKuru kȧsu yi ɔMarki Yisɔs Kraystȧŋ .
53002001	Ɔwa sə nɛmthɛnɛ nu awɔnt , salata kȧder ka ɔMarki kȧsu Yisɔs Krayst , dɛ yi kagbanɛ kȧsu yi kɔn ,
53002002	kȧmȧ nə te yeŋk ba ȧmerȧ ȧyinkthanɛ thalɔm ayagbanɛ , pə yi a yɛthas nu yi ayina thalɔm rim , ta a pa ras areka aŋa a pa hɔ aŋ wur do rɔsu , kəpa ȧŋrey ŋa ɔMarki aŋ poŋ thɔŋ yi ka-ake .
53002003	Te selɔ wuni o wuni ɔ tɔns nu hali ; kotȧy-e ȧŋrey ŋati aŋ gbəli hɛ bek thambe kakal mədarəŋ kə mɔtha der , ɔwa ɔwuni kati ka ahakɛ , pə yi mɔ-e , ɔwan ka kədinɛ , ɔ mɔtha tɔrinɛ .
53002004	Ɔwe mə tim , kɔ ŋatanɛ kəŋamnɛ kuru o kuru , thalɔm rəka o rəka mə a bȧtho ; haŋ thɔŋ kɔnɔ gbeŋ ɔ tə yirȧ ka ȧŋseth ŋa Kuru asəm , kɔ pa kɔn kɔnɔnɛ ɔ yi Kuru Məsabaŋ .
53002005	Nə kala hɛ ȧmerȧ kəpa ka ȧŋlɔkɔ ma i yi ras dɛ yi naŋ , i la tɔri nu mȧtȧy ame-i ?
53002006	Ɔwa nə tȧrȧ ara mə bɛnt kɔ ka-ake kȧmȧ ɔ te tɔrinɛ haŋ ȧŋlɔkɔ ŋɔŋ gbeŋ aŋ bek .
53002007	kotȧy-e ka-ake thɔŋ , aŋfɔsɔ ȧmȧnknɛ ŋa məkənə aŋ yɔ məpanth sɔy ; kɛrɛ kɔn ɔwe mə wopər ŋi ka-ake , ɔ tə yɔ yi haŋ a tɔŋa kɔ .
53002008	Ka ȧŋlɔkɔ ŋati ɔwuni thanthonɛ ɔwe ɔ tə wur gbafəth , ɔwe ɔMarki ɔ tə dif yi kaŋesəm ka kȧsəŋ kɔŋ , ɔwa ɔ tə kȧl ləsər kɔ kətȧŋȧnɛ ka kȧbəprȧnɛ kɔŋ kəninis ka kȧder kɔŋ .
53002009	Ɔwa katɔrinɛ ka ɔwuni thanthonɛ ɔwe kətaŋ ka mȧyɔs ma Sethani kə tə yi dɛ yi afɔsɔ bɛ-e , rə ɛmisali ɛyem , dɛ yi rə təmɛndɛ ,
53002010	dɛ yi sɔ rə ɛyaŋfa o yaŋfa ɛləs salata ŋaŋ aŋa mə dinɛ ; pəkasifɛ aŋ malanɛ hɛ mabɔthər ma tȧteŋ , kȧmȧ aŋ gbəli kisi .
53002011	Te ba ti Kuru ɔ somra ŋa mətɔns məbaki mədɛr kȧmȧ aŋ lanɛ rəyem .
53002012	Kama a gbəli thonkas ŋa bɛ aŋa pɛnsa tȧteŋ dɛ yi aŋa ba məbɔnɛ ka məkənə .
53002013	Kɛrɛ saŋ sə yi kəsɔŋ mɔmɔ lɔkɔ o lɔkɔ ka Kuru ta ȧtȧ nu , awɔnt abɔthər ŋa ɔMarki , pəkasifɛ Kuru ɔ po thith nu kȧbi ɔtəpɛr tə kəsɔthɔ kəkisi rə kəsəməs kɔ Yina məsəm dɛ yi kȧlanɛ ka tȧteŋ .
53002014	Tȧsom Kuru ɔ poŋ tela nu ka ȧkɛra kəfinɔ kȧsu , kȧmȧ nə sɔthɔ aŋyiki ŋa ɔMarki kȧsu Yisɔs Krayst .
53002015	Tiyȧŋ awɔnt , təmȧ nu ɔbaksər , ɔwa wop nu mathəksa məkur ama sə po tɔri nu , pə yi rə sim , thalɔm ka areka a su .
53002016	Ɔwa ka-ake , ɔMarki kȧsu Yisɔs Krayst kɔn kɔnɔnɛ , yi Kuru ɔKas kȧsu ɔwe po bɔthər su , dɛ yi ɔwe sɔŋ su kəbɛfəth dɛ yi kəgbak ȧmerȧ kəthəbana kətȧŋȧnɛ ȧŋboŋa ŋɔŋ ,
53002017	kaŋka ɔ bɛfəth ɛmerȧ ɛ nu tə kəbaksər nu rə rim o rim dɛ yi məpanth o məpanth məfinɔ .
53003001	Ka kaləpsɔ awɔnt , ramnɛ nu ta ȧtȧ su kȧmȧ ȧrim ra ɔMarki rə gbəli gbukɛ rodi , rə kəsɔthɔ yiki mɔ mə rə poŋ thɔŋ sɔthɔ do rɔnu ,
53003002	dɛ yi kȧmȧ sə fisȧ kəwur ka afəm abȧki rəfɔr dɛ yi afəm aləs ; kotȧy-e pə yi hɛ afəm bɛ aŋa ba kəlanɛ .
53003003	Kɛrɛ ɔMarki ɔ yi ubɔthi lanɛ , ɔ tə yɔ nu nə təmȧ kəŋkəŋ , ɔwa ɔ tə kȧl bumər nu sɔ ka mȧtȧy mələs .
53003004	Sə ba kəpələnɛ ka ɔMarki ta ȧtȧ nu , kəpa ya nə po yɔ , ɔwa ya mə nə kɔ kəyɔ sɔ .
53003005	Kaŋka ɔMarki ɔ kɔtha ɛmerȧ ɛ nu ka mabɔthər ma Kuru , dɛ yi rə kəmuyu haŋ kȧder ka Krayst .
53003006	Sə yamari nu , awɔnt , ka ȧŋes ŋa ɔMarki kȧsu Yisɔs Krayst , kȧmȧ nə gbaskinɛ kəwur ka uwɔnt o wɔnt ɔwe mə kɔth rə kəthanthonɛ , thalɔm ɔ wop hɛ mathəksa ama sə po sɔŋ .
53003007	kotȧy-e naŋ nə tȧrȧ kəpa nə yi tə kətansanɛ su ; pəkasifɛ sə kɔth hɛ ɔləs kətɔŋ ka nu .
53003008	Sə səkɛ hɛ kothe ta wuni o wuni ; kɛrɛ sə bȧsər kəyɔ məpanth gbɛs pali-əŋ , kȧmȧ sə te kɛthas wuni o wuni kətɔŋ ka nu .
53003009	Pə yi hɛ kəpa sə ba hɛ mamari mati , kɛrɛ sə fela tə kəsɔŋ nu amɔl kȧmȧ nə tansanɛ su .
53003010	Hali ka ȧŋlɔkɔ sə yi dɛ yi naŋ-e , sə yamari nu kəpa bepi wuni o wuni ɔ teselɔ yɔ məpanth-e , ta ɔ te di .
53003011	kotȧy-e sə təl kəpa alɔm aŋ yi kətɔŋ ka nu aŋa te kɔth ɔfinɔ , maŋ yi ayay , ɔwa aŋ kɔtha gbo ɛfɔf .
53003012	Sə yamari dɛ yi sə maŋ afəm awunɔŋ ka ɔMarki kȧsu Yisɔs Kraystȧŋ , kȧmȧ aŋ yɔ mapanth maŋ ka məthɔfəl , ɔwa ta aŋ kȧl bulɔ tə kəsɔthɔ ara mə aŋ gbəli di .
53003013	Kɛrɛ naŋ , awɔnt , ta pə te lela nu tə kəyɔ təfinɔ .
53003014	Ɔwa bepi wuni o wuni ɔ bɛnɛ hɛ ȧtȧ sə po pa ka ȧŋreka aŋe-e , lomar nu ɔwuni kati , ɔwa gbaskinɛ nu kəwur do rɔŋɔŋ , kȧmȧ ɔ lap .
53003015	Ɔwa te nu nənk kɔ mɔ utheranɛ , kɛrɛ maŋ kɔ mɔ uwɔnt .
53003016	Kaŋka ɔMarki gbeŋ ka məthɔfəl ɔ sɔŋ nu məthɔfəl lɔkɔ o lɔkɔ rə tȧy o tȧy . Ta ɔMarki ɔ yi dɛ yi naŋ bɛ .
53003017	Aŋkori ŋa kȧta kȧmi Pɔl , aŋa yi aŋlomar a mi rə areka o areka ŋi aŋe .
53003018	ȧŋboŋa ŋa ɔMarki kȧsu Yisɔs Krayst aŋ yi dɛ yi naŋ bɛ . Amina .
54001001	Pɔlȧŋ ɔsom ka Yisɔs Krayst asabu ŋa aŋyamari ŋa Kuru ɔKisis kȧsu , yi ɔMarki Yisɔs Krayst , ɔwe yi ɔgbak ȧmerȧ kȧsu ;
54001002	ka Timɔthi ɔwan kȧmi gbeŋ ka kȧlanɛ . Ta aboŋa , yi ȧney , yi məthɔfəl ɛ yi ro rɔmu , kəwur ka Kuru ɔKas kȧsu yi ka Yisɔs Krayst ɔMarki kȧsu .
54001003	Ma i yi ka ȧŋbiyas aŋe ro Masidonya-e , i poŋ pər mu kȧmȧ mə tiyȧ ro Ɛfisɔs tə kəmaŋ afəm alɔm kȧmȧ aŋ te thəksa təpa o pa təlɔm təfu .
54001004	Thalɔm kȧmȧ aŋ te sua ɛləns ka ɛmump yi ɛbȧrki ɛte ba ɔthalnɛ salata tȧkomra təbana , ɛyɛ mə kȧrȧ gbo məsɔkanɛ ; beta ti , ta aŋ rusəm aŋfəm ka tȧteŋ yi ka ɛpa ya kȧlanɛ . Yaŋ mə yi tə kəyɔ .
54001005	kotȧy-e ɔgbanthir wa aŋgbɛthɛŋ a su ɔ yi məbɔthər kəwur rə ȧmerȧ ȧferȧ , yi rə asɔŋ agbəraŋ , yi rə kəlanɛ rə tȧteŋ .
54001006	Ɔwa alɔm , maŋ pənɛ ȧte-e , aŋ po yɛthȧ ka aroŋ rə kətȧŋȧnɛ sim təfoth .
54001007	Ȧtesoma-e aŋ yema səkɛ akarmɔkɔ ŋa ȧŋthɔ , hali ma pə yi-e aŋ te hɛ ȧtȧ maŋ pa , thalɔm ȧtȧ mə aŋ fɔf .
54001008	Kɛrɛ sə tȧrȧ kəpa ȧŋthɔ aŋ yi afinɔ bepi wuni ɔ tȧŋ ŋi ɔlompi .
54001009	Ma sə tȧrȧ kəpa ȧŋthɔ aŋ yi hɛ ta wuni lompi , kɛrɛ ta ȧtȧ ŋaŋ aŋa te sanɛ-e , ta ante lanɛ , yi ta afəm ŋa ahakɛ-e , ta aŋləsər məsəm-e , yi ta ŋaŋ aŋa mə dif akas yi akara-e , dɛ yi ta adif afəm kəsias-e ,
54001010	ta arəpi , ta ŋaŋ aŋa yɔ aŋhakɛ ŋa aŋSɔdɔm-e , ta anthila afəm-e , ta ayem dɛ ta aŋa mə sɔŋ məseri ma rəyem-e , yi ta tȧy o tȧy ȧtȧ mə pɛnsa tȧteŋ ;
54001011	ȧtȧ yi mɔlɔ min yi ȧkɛra kəfinɔ ka ɔKuru ka aruba , ȧke a po maŋkər ro rɔmi .
54001012	Ɔwa i mɔmɔ Yisɔs Krayst ɔMarki kȧsu ɔwe bȧksər mi , pəkasifɛ ɔ nənk mi ubɔthi lanɛ , yi ubeki , kɔ wɔŋȧ mi ka mapanth mɔŋ ;
54001013	minɛ ɔwe la yi wuni ŋamnɛ Kurɔŋ dɛ yi wuni thalər aŋchɔch , ka i la ləsər ɛpa yɔŋ bɛ . Kɛrɛ i po sɔthɔ ȧney pəkasifɛ i yɔ ti ka kȧte tȧrȧ yi kȧte lanɛ .
54001014	Ɔwa ȧŋboŋa ŋa ɔMarki kȧsu aŋ yi abana athasər ta ȧtȧ mi , kaŋ sɔŋ mi kȧlanɛ yi mabɔthər ka Krayst Yisɔsȧŋ .
54001015	Ȧŋpa aŋe aŋ yi abɔthi malanɛ bɛ , ɔbeki ta afəm bɛ tə kəlanɛ , kəpa ye Krayst Yisɔs ɔ der ka ȧdȧru tə kəkisis afəm ŋa ahakɛ ; ɔwa minɛ yi ɔbȧy ka ŋaŋ .
54001016	Kɛrɛ a nəŋka mi ȧney , minɛ ɔwe tha yi uləs bɛ , kȧmȧ Yisɔs Krayst ɔ gbəli tɔri kamuyu kɔŋ kəwoni , mɔ amɔl ta ȧtȧ ŋaŋ aŋa ba kəlanɛ kɔ kədarəŋ kati , salata aŋesəm thəbana .
54001017	Ɔwa ka-ake , ta ɔBȧy ka thəbana , ɔwe te fi , ɔwe sə te nəŋka rəfɔr , ɔKuru utempi son , ta ɔ sɔthɔ yiki yi kəkolo thȧnkȧŋ thəbana , Amina .
54001018	Aŋyamari aŋe i po maŋkər mu , Timɔthi ɔwan kȧmi , pə yi mɔ-e , dim din ȧtȧ Aŋnȧbi aŋ po thɔŋ tɔri mu ; kȧmȧ mə gbəli tim kətim kəfinɔ salata ɛpa ɛye .
54001019	bȧkər ka kȧlanɛ , yi asɔŋ agbəraŋ ; ma alɔm aŋ gbapɛ aŋe-e , aŋ po ləsər kȧlanɛ ka ŋaŋ .
54001020	Haminiyɔsȧŋ yi Alɛksandaŋ ŋa yi awunɔŋ , aŋa i po lȧnki ka Sethani , kȧmȧ aŋ thəkəs tə kəte fɔf Kuru ɔləs .
54002001	Tiyȧŋ kə tɔtɔkɔ bɛ , i maŋ kȧmȧ kənɛmthɛnɛ , yi təramnɛ , yi təmuti mɔmɔ ɛ gbəli yi ta wuni o wuni ;
54002002	ta abȧy , yi ta ȧtȧ ŋaŋ bɛ aŋa ba afɔsɔ , kȧmȧ sə gbəli yirȧ rȧ məthɔfəl bɛm rə kənesa Kuru Məsaba ka tȧteŋ bɛ .
54002003	kotȧy-e ȧte tə yi təfinɔ yi təlompi ka kakəli ka Kuru ɔKisis kȧsu ;
54002004	ɔwe yema kȧmȧ afəm bɛ aŋ kisi , yi kȧmȧ aŋ sɔthɔ kȧtȧrȧ ka tȧteŋ .
54002005	kotȧy-e ɔKuru ukin ɔ yi , yi uKasa ukin kətɔŋ ka Kuru yi afəm . Ɔwuni ɔwe kɔn ɔ yi Yisɔs Krayst ,
54002006	ɔwe sɔndnɛ tə kəbani afəm bɛ , ka a seri ti ma ȧŋlɔkɔ ŋati aŋ bek .
54002007	Ȧtesoma-e a po thith mi tə kəyi ukawandi yi usom , ( i fɔf tȧteŋ ka Krayst , rəyem thahɔ ) ; dɛ yi ukarmɔkɔ ka tȧbona təlɔm ka kȧlanɛ yi tȧteŋ .
54002008	Tiyȧŋ i yema kȧmȧ afəm aruni dɛr o dɛr aŋ ramnɛ , kȧmȧ aŋ ŋata məta məsəm ka Kuru , kəte ba rəbaŋ thalɔm asikɛ .
54002009	Bom-ŋaŋ sɔ , i yema kȧmȧ aŋ lopra gbɛt , tə kəyi ŋa kəthɛgbɛ yi kətemp ; kȧmȧ aŋ te yesi aŋfon ŋaŋ tə kəlafthɛ ɛfɔr ya afəm , ta a pa ras aŋ yesinɛ yi məbɔŋɔ thalɔm məsar məkɛŋ , thalɔm ɛlopra ɛbaki mɔlɔ ;
54002010	kɛrɛ ta aŋ yesinɛ yi məyɔs məfinɔ ama mar afəm abom aŋa nesa Kuru Məsaba .
54002011	Ɔwuni bom ɔ yi tə kəthəkəs rə məthɔfəl yi kəsanɛ bɛ .
54002012	Kɛrɛ minɛŋ i selɔ hɛ ɔwuni bom ɔ thəksa thalɔm ɔ ba afɔsɔ rokɔm ka ɔruni , kɛrɛ ɔ yi tə kətaŋk .
54002013	kotȧy-e a mɔtha bɛmpa Adȧm , rodarəŋ kati a bɛmpa Ma Hawa .
54002014	A tɔns hɛ Adȧm , kɛrɛ a tɔns ɔrani kɔŋ , kɔ fumpɔ ka ahakɛ .
54002015	Kɛrɛ ɔwuni bom ɔ tə kom ka kəpantay , bepi aŋ bȧkər ka kəlanɛ , yi məbɔthər dɛ yi ka məsəm rə kətemp .
54003001	Mapa ame mə yi təteŋ , Bepi wuni ɔ fela yi ugbəka-e , ɔ fela məpanth məfinɔ .
54003002	Ugbəka ɔ yi tə kəyi wuni paŋitȧy ka mayi mɔŋ , ɔwos ka urani ukin , uyɔ kəthɛgbɛ , utempi , ɔwe ba asɔŋ afinɔ , ɔwe bɔthər kəfantha atik-e , yi ɔwe gbəli thəksa .
54003003	Ta ɔ te yi wuni mun məber , thalɔm wuni sɔŋkɔ sɔŋkɔ , ta ɔ te ba rədir ta akala-e ; kɛrɛ ta ɔ yi umuyu , uthɔfəl , ɔwe te fela rəka ra wuni lɔm ;
54003004	ɔwe mə gbəka kabɔr kɔŋ gbeŋ ɔlompi , kɔ rusəm rȧkomra rɔŋ finɔ .
54003005	kotȧy-e bepi wuni ɔ tɛ hɛ tə kəgbəka ȧŋseth ŋɔŋ gbeŋ-e , to mɔ gbəli kəlianɛ aŋchɔch ŋa Kuru Məsaba-e ?
54003006	Ɔ yi hɛ tə kəyi ufɛth ka kȧlanɛ ta thani ɔ wɔŋ kəbonɛ tȧy , kɔ fumpɔ ka matheri ma Sethani .
54003007	Pəthas ri , thambe ɔ ba ŋes afinɔ ka ante lanɛ ; ta thani ɔ wɔŋ ka mathɛkɛ yi magbət ma Sethani .
54003008	Akeliya sɔ aŋ yi tə kəyi atempi , aŋ yi hɛ tə kəba təmer tərəŋ , aŋ yi hɛ tə kəmun məber məgbathi , ɔwa aŋ yi hɛ tə kəba rədir ta akala ȧferȧ ,
54003009	kaŋ yi tə kəwop aŋgbundu ŋa kȧlanɛ rə ȧmerȧ ȧferȧ .
54003010	Ɔwa ta a mɔtha mɛmər ŋa sɔ , tiyȧŋ , ma a po fir ŋa kəte ba məthɛkɛ-e , aŋ gbəli tɛn yɔ mapanth ma rȧkȧlia .
54003011	Arani ŋaŋ sɔ aŋ tə yi atempi , aŋa mə te ləsər ŋes ŋa wuni , aŋ bɔthər hɛ kəyɔ məgbati , ka aŋ yi abɔthi lanɛ ta tȧy o tȧy .
54003012	Ukȧlia ɔ tə yi ɔwos ka urani kin , ɔ yi tə kərusəm aŋwuth ŋɔŋ yi kabɔr kɔŋ finɔ .
54003013	Tiyȧŋ ŋaŋ aŋa poŋ wop mapanth ma rȧkelia finɔ-e , aŋ tə sɔthɔnɛ ɔtəma wa ayiki , yi təbuth təbaki ka kȧlanɛ ȧke yi ka Krayst Yisɔsȧŋ .
54003014	I gbalər mu mȧtȧy ame , ma pə yi-e i gbak ȧmerȧ i ti der ro rɔmu lɛmp .
54003015	Kɛrɛ bepi tȧy o tȧy tə kali kali mi-e , i yema kȧmȧ mə gbəli tȧrȧ to mə ba naŋ tə kəkɔth kətɔŋ ka kabɔr ka Kuru , pə yi mɔ-e , aŋchɔch ŋa ɔKuru ukəli aŋa yi mȧkər yi ɔtəmər wa tȧteŋ .
54003016	Ɔwa tɛntɛnɛ kəte ba ȧthonka , aŋgbundu abɔlɔŋ ŋa andina a su ŋe yi abana ; Kuru ɔ tɔrinɛ ka ȧŋdɛr ŋa wuni kəpet , ka ɔYina məsəm ɔ sɔŋ kɔ məmari , ka amaleka aŋ nənk kɔ , ka a kawandi ȧkɛra kɔŋ ka tȧbona təlɔm , ka a lanɛ kɔ ka ȧdȧru , ka a kȧl malanɛ kɔ rokɔm rə ayiki abana .
54004001	ƆYina məsəm ɔ tɔri ti finɔ kəpa ka marey mələpsɔ-e , afəm alɔm aŋ tə bȧrȧ kəmuth ka kȧlanɛ , rə kəsu ɛləns ka ɛyina ɛyem , yi mapa ma makərəfi ,
54004002	ta salata tȧyem ta aŋfəm abaŋ dəbuth , aŋa pəyi a ləsər aŋsɔŋ ŋaŋ yi afat asȧnk .
54004003	Aŋ gbinda afəm tə kənantȧ , kaŋ kithinɛ afəm tə kətey ɛdi ɛlɔm ɛyɛ Kuru ɔ bɛmpa kȧmȧ aŋlanɛ aŋa mə tȧrȧ tȧteŋ aŋ di yi rə kəmuti mɔmɔ .
54004004	kotȧy-e koko bɛ ara Kuru ɔ bɛmpa rə yi rəfinɔ , ɔwa a ba hɛ tə kəpɛnsa koko bepi a malanɛ ri yi kəsɔŋ mɔmɔ .
54004005	Ȧtesoma-e a səməs ri yi ȧrim ra Kuru dɛ yi kəramnɛ .
54004006	Bepi mə tɔri mȧtȧy ame ka aŋwɔnt-e , mə tə yi ȧbɔy ŋa Yisɔs Krayst ubɔthi lanɛ , urusəm ka ȧsim ta kȧlanɛ yi ka mathəksa ma ȧkɛra kəfinɔ ȧke mə poŋ thɔŋ wop .
54004007	Ɔwa gbapɛ ɛmump ɛləs ya aŋya abȧki ; kɛrɛ rusəmnɛ ka ranes ra Kuru Məsaba .
54004008	kotȧy-e kȧthanthəsnɛ ka mədɛr kə naŋfas ɔthan gbo , kɛrɛ marusəmnɛ ame ka Kuru Məsaba-e mə mar rə tȧy o tȧy , ma pə yi mə ba alahiri ŋa aŋesəm ŋa ka-ake , dɛ yi ŋa aŋa mə der .
54004009	Apa abɔthi lanɛ ŋaŋ , ɔwa aŋ yi amari malanɛ bɛ .
54004010	Ȧtesoma-e ta ȧte sə bȧsər bulɔ , sə bȧsər sulnɛ , pəkasifɛ sə poŋ gbak ɛmerȧ ɛ su ka ɔKuru ukəli , ɔwe yi ɔKisis ka afəm bɛ , pə tha gbethi ka ŋaŋ aŋa yi ka kȧlanɛ .
54004011	Tɔri mȧtȧy ame , ɔwa thəksa ma .
54004012	Te yɔ kȧmȧ afəm aŋ farki rafɛth ra mu ; kɛrɛ yi amɔl ta aŋlanɛ salata kȧfɔf , yi mȧyɔs , yi mȧbɔthər , yi kȧlanɛ , yi kȧba ȧmerȧ ȧferȧ .
54004013	Sɔŋ ȧŋmerȧ a mu ɔbaksər tə kəkaraŋ , yi tə kəmaŋ , dɛ yi tə kəthəksa haŋ i der .
54004014	Te pənɛ ȧŋboya aŋa yi mu , ama mə poŋ sɔthɔ salata maseri ma Aŋnȧbi , ma aŋbȧki ŋa aŋchɔch aŋ reŋ mu mȧta maŋ .
54004015	Sɔndnɛ ka mȧtȧy ame , ɔwa tȧmtȧmnɛ ma sɔbɛ , kȧmȧ afəm bɛ aŋ gbəli nənk ma mȧ mə kɔ kədi .
54004016	Bumnɛ mun munɔnɛ yi mathəksa ma mu ; bȧsər ka mȧtȧy ame , kotȧy-e bepi mə yɔ ti , mə tə kisis aŋyɛthɛ mu , dɛ yi ŋaŋ aŋa mə təlȧ mu .
54005001	Te ŋal ubaki , kɛrɛ nɛmthɛnɛ kɔ mɔ ukas ; yi aŋlaŋgba sɔ mɔ awɔnt .
54005002	Aŋfəm abom abȧki mɔ akara , dɛ yi abɔrkɔ mɔ awɔnt afɛth rə ȧmerȧ ȧferȧ bɛ .
54005003	Yikis abora aŋa yi abora tə tɛntɛnɛ .
54005004	Kɛrɛ bepi ubora ɔ ba awuth thalɔm arok-e , ta ŋaŋ aŋ mɔtha thəkəs aŋgbɛthɛŋ ŋa adina salata kabɔr ka ŋaŋ , kȧmȧ aŋ sɔŋ ka aŋa kom ŋa ; ȧtesoma-e ȧte tə yi təfinɔ dɛ yi təmari rodi ka Kuru Məsaba .
54005005	Ma pə yi-e ubora tə tɛntɛnɛ ɔwe tiyȧ fu , ɔ gbak ȧmerȧ ka Kuru , kɔ bȧsər nɛmthɛnɛ yi kəramnɛ gbɛs pali-əŋ ,
54005006	kɛrɛ ubora ɔwe bɔthər mabɔnɛ ma raru-e ɔ yi ufi hali ma ɔ yi ras ukəli .
54005007	Tiyȧŋ maŋ ŋa ta mȧtȧy ame kȧmȧ məthɛkɛ mə te ba kəyi .
54005008	Kɛrɛ bepi wuni ɔ thɛn hɛ ta aŋfəm ŋɔŋ aŋa kəlianɛ kɔ , pə tha gbethi ȧŋbɔnshɔ ŋɔŋ gbeŋ-e ɔ po pɛnsa kȧlanɛ ɔwa ɔ yi uləs pəthasi ŋaŋ aŋa te lanɛ .
54005009	Te selɔ tə kəwɔŋa ubora ɔwe te ba təren təgba təsas , ɔwe la yi ɔrani ka uwos ukin ,
54005010	ɔwe ba ŋes afinɔ ta mȧyɔs mɔŋ məfinɔ , bepi ɔ po rusəm awuth-e , bepi ɔ po fantha atik-e , bepi ɔ po yak ȧtȧtək ta aŋfəm ŋa Kuru-e , bepi ɔ po mar ȧŋmɔnɛ-e , bepi ɔ po pantnɛ rȧ məpanth o məpanth ama yi məfinɔ .
54005011	Kɛrɛ pɛnsa ȧŋbora afɛth , kotȧy-e maŋ təp tə kəba ɛfela kəŋamnɛ Kraystȧŋ-e aŋ tə kȧl balȧ .
54005012	kaŋ ba mətheri , pəkasifɛ aŋ po ləsər aŋsekərnɛ ŋaŋ ȧtɔtɔkɔ .
54005013	Ka pə re yi aŋ thəkəs tə kəyi ayay , maŋ kɔth kɔth rə seth o seth ; aŋ yi hɛ gbo ayay , kɛrɛ aŋ tə səkɛ amunafaki yi akɔtha ɛfɔf ɛyɛ aŋ te yi tə kəfɔf .
54005014	Tiyȧŋ i yema kȧmȧ ȧŋbora afɛth aŋ balȧ , aŋ kom awuth , aŋ bɛnɛ ȧŋseth kȧmȧ aŋ te sɔŋ ɔtheranɛ məmari tə kəthɛkɛ ,
54005015	kotȧy-e alɔm aŋ thayoŋ tə kətaŋ Sethani .
54005016	Bepi wuni o wuni ɔwe lanɛ ɔ ba abora aŋa mǝ kəlianɛ kɔ tə kəsɔthɔ kəmar-e , ɔ yi tə kəmar ŋa kȧmȧ aŋchɔch aŋ te ba aŋgbɛthɛŋ ŋati . Kama aŋchɔch aŋ gbəli mar ŋaŋ aŋa yi abora atiya fu tə tɛntɛnɛ .
54005017	Ta aŋbȧki aŋa yɔ mapanth maŋ finɔ aŋ sɔthɔ yiki mȧrəŋ mȧrəŋ , pə tha gbethi ŋaŋ aŋa mə kawandi yi aŋa mə thəksa ,
54005018	kotȧy-e mȧgbal məsəm mə pa hɔ , Te fɔkər kȧsəŋ ka anthura ɔwe mə sap ȧpəla , dɛ yi hɔ , Ɔbulɔ ɔ mar sɔthɔ ȧŋrȧm ŋɔŋ .
54005019	Te gbək kətək kəŋamnɛ ubaki ka ȧŋseth ŋa Kuru thambe ka kabəpər ka məseri mȧrəŋ thalɔm asas .
54005020	Ŋal ŋaŋ aŋa mə yɔ ɛhakɛ ka kȧbəprȧnɛ ka aŋfəm , kȧmȧ aŋlɔm aŋ nesa .
54005021	I yamari nu rodi ka Kuru yi ɔMarki Yisɔs Krayst , yi ka aŋmȧleka athith , kȧmȧ mə yɔ ȧtȧy ȧte rə kəte wop ŋin pəthasi alɔm , yi kəte yɔ agbȧy .
54005022	Te yeŋk reŋ wuni məta tə kəyɔ kɔ ubaki ka aŋchɔch ; ɔwa te kulunɛ ka maləs ma afəm alɔm . Bɛnɛ ȧŋmerȧ a mu ȧferȧ pər .
54005023	Te sɔ mun mȧnt , kɛrɛ mun məwain məthan salata kate ka mu yeŋk mədɛr .
54005024	Ɛhakɛ ya afəm alɔm ɛ wur gbafəth ka ȧdȧru are , ɛ təmȧ ŋaŋ kədi ka karɔk ɛpa ; kɛrɛ ɛhakɛ ya alɔm ɛ ləpsɔ tȧŋ ŋa .
54005025	Ya pə yi sɔ-e , mȧyɔs məfinɔ ma afəm alɔm mə wur gbafəth ka-ake ; ɔwa mȧtȧy məlɔm ama te ŋaibinɛ ka-ake mə gbəli hɛ tiyȧ ro maŋknɛ haŋ thȧnkȧŋ .
54006001	Ta ŋa bɛ aŋa yi ka rȧtar aŋ yikis aŋmarki ka ŋaŋ kȧmȧ aŋ te fɔf ȧŋes ŋa Kuru yi ɛpa yɔŋ ɔləs .
54006002	Ŋaŋ aŋa ba amarki apoŋ lanɛ , ŋa yi hɛ tə kəfəŋfsir ŋa , kotȧy-e ŋa yi rəwɔnt ; kɛrɛ ta aŋ bȧr gbo yɔna ŋa rə ȧmerȧ ȧferȧ , ȧtesoma-e aŋa mə sɔthɔ kayɔna kati ŋa yi alanɛ yi ayathki . Ɔwa maŋ dɛ yi thəksa mȧtȧy ame .
54006003	Bepi wuni o wuni ɔ thəksa tȧy təlɔm , ɔwa ɔ pɛnsa sim təlompi , hali ȧsim ta ɔMarki kȧsu Yisɔs Kraystȧŋ , yi mathəksa ma təteŋ salata ranes ra Kuru .
54006004	Ɔkati ɔ yi ubonɛ tȧy , ɔ tɛ hɛ koko , ɔ nanɛ gbo tə kəthoŋka thoŋka ȧke kȧrȧ məputhanɛ , yi kəgbal , kətut , kənal dɛ yi ananɛ aləs , dɛ yi
54006005	kapɛnsanɛ ka afəm aŋa ba ɛnanɛ ɛləs , aŋa te tȧrȧ tȧteŋ , ɔwa aŋ nanɛ kəpa kəfatər Kuru kə yi aroŋ da kəsɔthɔ .
54006006	Kɛrɛ kȧfatər Kuru yi kəwasa , kəsɔthɔ kəbana kaŋ .
54006007	kotȧy-e sə kȧrȧ hɛ rəka o rəka ka ȧdȧru are , ɔwa tə tɛntɛnɛ sə gbəli hɛ kera rəka o rəka kəwur ri .
54006008	Ɔwa , bepi sə ba da rədi yi ɛlopra , ta pə bek su .
54006009	Kɛrɛ afəm aŋa fela rəyola aŋ tə fumpɔ ka agbɔns yi məgbət , yi ka ɛfela ɛləs ɛgbathi ɛyɛ mə kera afəm ka kadinɛ .
54006010	kotȧy-e mabɔthər ma akala mȧ yi anthəŋk ŋa mȧləs tətəp tətəp bɛ ; ta salata mafela ame-e , alɔm aŋ po bɔlȧnɛ kȧlanɛ , kaŋ po sɔthɔnɛ ɛpa ɛbaŋ dəbuth ɛgbathi .
54006011	Kɛrɛ munɔ , mun wuni ka Kuru-e , gbukɛ mȧtȧy ame ; tȧŋ məlompi dɛ yi məsəm ama yi təteŋ rodi ka Kurɔŋ , yi kəlanɛ , yi məbɔthər , yi kəmuyu , yi kəthoranɛ .
54006012	Tim katim kəfinɔ ka kalanɛ , wopnɛ aŋesəm thəbana ta ȧtȧ a po tela mu , yi ta ȧtȧ mə po sɔŋ məseri məfinɔ rodi ka məseri məgbathi .
54006013	I maŋ mu ka kȧbəprȧnɛ ka Kuru , ɔwe mə sɔŋ ŋesəm ka koko bɛ ara ɔ bɛmpa , dɛ yi rodi ka Yisɔs Kraystȧŋ , ɔwe po sɔŋ məseri məfinɔ rodi ka Pɔntiɔs Pailat-e .
54006014	Ɔwa bɛnɛ aŋyamari aŋe finɔ , kəte ba apora thalɔm məthɛkɛ , haŋ ɔMarki kȧsu Yisɔs Krayst ɔ kȧl der .
54006015	Ɔwa a ba kətɔri ti ka ȧŋlɔkɔ ŋati kətȧŋȧnɛ ka ɔwe yi ɔGbəka uruba son , ɔBȧy ka abȧy yi ɔMarki ka amarki ;
54006016	ɔwe pə yi kɔn son ɔ ba aŋesəm thəbana ka aŋyɛthɛ ŋɔŋ , rə kəyira ka ȧŋmothȧ aŋa wuni o wuni ɔ gbəli hɛ fatər ; ɔwe wuni o wuni ɔ te tha nənk , ta a pa ras ɔ gbəli hɛ nənk ; ɔwe ba yiki yi afɔsɔ thȧnkȧŋ thəbana , Amina .
54006017	Maŋ ŋaŋ aŋa ba rəyola ka ȧdȧru are kȧmȧ aŋ te ba kəbonɛ tȧy , ɔwa kȧmȧ aŋ te gbak ȧmerȧ ka rayola ara ba kəpoŋ , kɛrɛ ka ɔKuru ukəli , ɔwe po sɔŋ su tȧy o tȧy təfinɔ ta mabɔnɛ ma su .
54006018	Maŋ ŋa kȧmȧ aŋ yɔ təfinɔ , dɛ yi kȧmȧ aŋ yi ayola ka mȧyɔs məfinɔ dɛ yi tɛmp tɛmp tə kəsɔŋ ɛboya .
54006019	Kama aŋ bɛnɛnɛ ɔtəmər ɔfinɔ ta ȧŋlɔkɔ aŋa mə derȧŋ , kȧmȧ aŋ wopnɛ aŋesəm thəbana .
54006020	Timɔthi , bumər tȧteŋ ȧtȧ a po maŋkər mu , gbukɛ tȧfɔf tələs yi təyay yi ɛpɛnsanɛ ya kȧte tȧrȧ tȧteŋ .
54006021	Ta ȧte-e , alɔm aŋ po kolonɛ , ɔwa aŋ po yɛthȧ ta salata kȧwur ka kȧlanɛ . Ta aboŋa aŋ yi romu . Amina .
55001001	Pɔl usom ka Yisɔs Krayst asabu ŋa mȧselɔ ma Kuru salata aŋlahiri ŋa aŋesəm aŋa yi ka Krayst Yisɔs .
55001002	Ka Timɔthi , ɔwan kȧmi ubɔthər ; aboŋa yi ȧney , yi məthɔfəl ɛ yi ro rɔmu kəwur ka Kuru ɔKas yi Yisɔs Krayst ɔMarki .
55001003	I mɔmɔ Kuru ɔwe mɛ bȧtho rɛ ȧmerȧ agbəraŋ , mɔ aŋbemba a mi aŋ po yɔ , ɔwa gbɛs pali-əŋ i nanɛ mu ka taramnɛ ta mi .
55001004	I fela tə kənəŋk mu , ma i nanɛ ȧmȧntər a mu , kȧmȧ mabɔnɛ ma mi mə la .
55001005	Ma i nanɛ ka kȧlanɛ təteŋ ȧke yi ro rɔmu-e , ȧke mɔtha yi ka ɔkȧrȧbom ka mu Lois , yi ȧke ɔya kȧmu Yunis ɔ ba , ka i lanɛ kəpa munɔ mə ba ki sɔ .
55001006	Te ba ti i ti yɔ mu mə kȧl nanɛ tə kəgboŋkthis ȧŋboya ŋa Kuru aŋa mə ba-e , aŋa mə sɔthɔ ma i reŋ mu mȧta ma mi .
55001007	Ȧtesoma-e Kuru ɔ sɔŋ hɛ su ȧŋmerȧ ŋa rənes , kɛrɛ ȧŋmerȧ ŋa afɔsɔ , yi ŋa məbɔthər , yi ŋa ȧmerȧ ayenki .
55001008	Tiyȧŋ te ba məlap tə kəsɔŋ məseri ta ɔMarki kȧsu , thalɔm ta ȧtȧ mi , ɔkɛndɛbira kɔŋ ; kɛrɛ yi uyeranɛ ka asɔmpanɛ salata ȧkɛra kəfinɔ ka Kuru mɔlɔ ma Kuru ɔ sɔŋ mu afɔsɔ ,
55001009	ɔwe po kisis su , ɔwa ɔ po tela su yi kətela kəsəm , pə yi hɛ mɔlɔ ma mapanth ma su mə yi , kɛrɛ salata mȧselɔ yi ȧŋboŋa ŋɔŋ , aŋa ɔ po sɔŋ su ka Yisɔs Kraystȧŋ yeŋka ȧdȧru rə təpɛ ,
55001010	kɛrɛ ka-ake kə poŋ ŋaibɛ ka katɔrinɛ ka ɔKisis kȧsu Yisɔs Kraystȧŋ , ɔwe po tham rȧfi , kɔ wurɔ gbafəth aŋesəm yi kȧte fi kətaŋ ka ȧkɛra kəfinɔ ka Kuru .
55001011	Ka a səki mi ugbay kawandi salata ȧkɛra kəfinɔ ka Kuru , yi usom , yi ukarmɔkɔ ka tȧbona təlɔm .
55001012	Ɔwa ta ȧte sɔ i sɔmpanɛ mȧtȧy ame ; kɛrɛ i lap hɛ , pəkasifɛ i tȧrȧ ɔwe i po lanɛ , ɔwa i lanɛ kəpa tɛntɛnɛ ɔ gbəli bɛnɛ ara i po maŋkər kɔ haŋ ka ȧŋrey ŋati .
55001013	Wop ɔbaksər ȧŋmɔl ŋa sim təteŋ ȧtȧ mə poŋ təl kəwur ro rɔmi ka kəlanɛ yi mabɔthər ama yi ka Krayst Yisɔs .
55001014	Bɛnɛ arəka rəfinɔ ara a maŋkər mu ka ɔYina məsəm , ɔwe yirȧ ka ɛmerȧ ɛ su .
55001015	Ɔwa mə tȧrȧ kəpa ŋa bɛ aŋa yi ro Asia aŋ bȧr mi thɔŋ kəmuth . Ɔwa Fikɛliyɔs yi Hɛmɔyɛnis ŋa yi kətɔŋ ka ŋaŋ .
55001016	Kaŋka ɔMarki ɔ sɔŋ ȧney ka kabɔr ka Onisifɔrɔs , pəkasifɛ ɔ bȧkəs mi mədɛr katkat , kɔ lap hɛ ta akɔrɛntha kȧmi ,
55001017	kɛrɛ ma ɔ yi ro Rom , ɔ bora tə kəthɛns haŋ ɔ nənk mi .
55001018	Kaŋka ɔ sɔthɔ ȧney ka ɔMarki ka ȧŋrey ŋati . Ɔwa munɔ mə tȧrȧ finɔ kamar ȧke ɔ yɔna mi ro Ɛfisɔs .
55002001	Tiyȧŋ , munɔ ɔwan kȧmi , yi ubaki mədɛr ka ȧŋboŋa aŋa yi ka Krayst Yisɔs .
55002002	Mȧtȧy ama mə po təl kəwur ro rɔmi kətɔŋ ka məseri məlai , kȧl tɔri afəm abɔthi lanɛ kȧmȧ aŋ gbəli kȧl thəksa afəm alɔm sɔ .
55002003	Te ba ti , muyu ɛsɔmpanɛ mɔ ukurgba ufinɔ ka Yisɔs Kraystȧŋ .
55002004	Wuni o wuni ɔwe yi ukurgba ɔ kulunɛ hɛ ka mȧtȧy ma ȧdȧru are , kȧmȧ ɔ gbəli thesis ȧŋmerȧ ŋa ɔwe po thith kɔ tə kəyi ukurgba .
55002005	Ɔwa bepi wuni o wuni ɔ gbakanɛ kȧsɔnka-e , ɔ sɔthɔ hɛ ȧrȧm , thambe ɔ wop ȧŋthɔ ŋa aŋgbakanɛ .
55002006	Ubȧf ɔwe mə bulɔ ro kɔr-e , kɔnɔ yi tə kəmɔtha sɔthɔ ȧŋrȧm ŋati .
55002007	Tȧmtȧmnɛ finɔ ta ȧtȧ i pa ; ɔwa ɔMarki ɔ tə sɔŋ mu kətemp rə tȧy o tȧy .
55002008	Te pənɛ kəpa Yisɔs Kraystȧŋ ka rȧkomra ra Debid , ɔ kȧl yokanɛ ka rȧfi mɔ ȧkɛra kəfinɔ ka Kuru kə pa ȧke i po tɔri mu .
55002009	Salata ȧkɛra ake-e , i nakasi , ɔwa a tand mi ka tɔrɛntha mɔ ukərəŋka . Kɛrɛ a gbəli hɛ tand ȧrim ra Kuru yi tɔrɛntha .
55002010	Tiyȧŋ i muyu tȧy o tȧy salata aŋfəm ŋa Kuru kȧmȧ ŋa sɔ aŋ gbəli sɔthɔ kakisi ȧke yi ka Krayst yi ayiki thəbana .
55002011	Aŋe , ŋȧ yi apa abɔthi lanɛ ; ka pə yi bepi sə poŋ thɔŋ fi yi kɔn , sə tə kȧl kəli yi kɔn .
55002012	Bepi sə sɔmpanɛ-e sə tə gbəka sɔ yi kɔn ; bepi sə pɛnsa kɔ , kɔnɔ sɔ ɔ tə pɛnsa su .
55002013	Bepi sə lanɛ hɛ , kɔnɔ ɔ tiyȧ gbo ubɔthi lanɛ . Ɔ gbəli hɛ pɛnsanɛ .
55002014	Yɔ kȧmȧ aŋ kȧl nanɛ mȧtȧy ame bɛ , ɔwa maŋ ŋa rodi ka Kuru kȧmȧ aŋ te thoŋka ka sim təyay yay , ȧtȧ mə yɛthəs aŋa təl ti .
55002015	Thəkəs tə kəthesis Kuru mɔ ȧbɔy ɔwe te ba kəlap , ɔwe mə gbay ȧsim ta təteŋ ɔlompi .
55002016	Kɛrɛ bɔlȧnɛ kafɔf təyay yi təfəŋf ; pəkasifɛ kə tə bȧr gbo yɔ afəm aŋ ŋamnɛ Kuru .
55002017	Ɔwa ȧrim raŋ rə tə gbanthɛnɛ mɔ kəsam kəthey . Haimineyɔs yi Faylitɔs ŋa yi afəm mɔ aŋe .
55002018	Aŋ po yɛthȧ salata tȧteŋ , kaŋ pa kakal yokanɛ ka aŋfi kə poŋ thɔŋ thas . Kaŋ ləsər kȧlanɛ ka afəm alɔm .
55002019	Halisa ɔtəmər wa Kuru ɔ təmȧ kəŋkəŋ , ɔwa ȧŋmȧthlɛ ŋati ŋi aŋe , kəpa , ƆMariki ɔ tȧrȧ aŋfəm ŋɔŋ gbeŋ . Ɔwa sɔ-e , Ta wuni o wuni ɔwe bont ȧŋes ŋa Kraystȧŋ ɔ gbapɛ mȧkənə .
55002020	Kɛrɛ ka aseth abana pə yi hɛ gbo ɛyɛt ɛbɛmpa ya mȧbɔŋɔ yi akala ȧferȧ ɛ yi-e , kɛrɛ ya ɛbeŋ yi ɛthɔf sɔ ; ɛlɔm ta məpanth məkolo , ɛlɔm ta məpanth məyay .
55002021	Tiyȧŋ bepi wuni ɔ wasərnɛ məyay-e , a tə kianɛ kɔ ta məpanth məkolo , rəka rəsəm , rəbeki ka mapanth ma ɔMarki , rəbɛnɛnɛ ta tȧy o tȧy təfinɔ .
55002022	Gbukɛ sɔ ɛfela ɛləs ya rȧfɛth , kɛrɛ tȧŋ məlompi , yi kəlanɛ , yi məbɔthər , yi məthɔfəl rɛ ŋaŋ aŋa tela ka ɔMarki rə ɛmerȧ ɛfera .
55002023	Kɛrɛ bɔlȧnɛ ȧthonka ayay ŋa afəm aŋa te tȧrȧ , pəkasifɛ mə tȧrȧ kəpa ŋə mə kȧrȧ məputhanɛ .
55002024	Ɔwa ȧŋbɔy ŋa ɔMarki ɔ yi hɛ tə kətim , kɛrɛ ɔ yi tə kəyi uthɔfəl bɛm yi afəm bɛ , ukarmɔkɔ utara tȧy , umuyu ;
55002025	ɔ tə fɔf ɔthɔfəl ma ɔ mɛm tə kəlompəs ŋaŋ aŋa pɛnsa kɔ , ma pə yi-e , sɔthlɔm Kuru ɔ tə sɔŋ ŋa kəthupi kȧmȧ aŋ gbithanɛ tȧteŋ ;
55002026	kȧmȧ aŋ gbəli fisə kəwur ka magbət ma Sethani , rodarəŋ kaŋ la sap tə kəyɔ mȧselɔ mɔŋ .
55003001	Tara kɔpa tɛntɛnɛ ka marey mələpsɔ-e , məsibo mə tə der .
55003002	kotȧy-e afəm aŋ tə yi abɔthərnɛ , aŋa ba ɛfɔr ɛmara , aŋa mə gbək ɛyoŋka , afəm akabanɛ , aŋa mə fɔf Kuru ɔləs , aŋa mə te sanɛ ka ŋaŋ aŋa kom ŋa , afisrəwali , aba hɛ məsəm ,
55003003	abȧki rəfɔr , aləsər alemranɛ , afəm Sethani , afəm arəpi , aŋ pɛnsa hɛ ɛfela yaŋ , aŋ yi afəm abaŋ , aŋa mə farki aŋlompi ,
55003004	aŋa ba ayaŋfa , yi kənapi , afəm abonɛ tȧy ŋaŋ , aŋa mə bɔthər mabɔnɛ ma ȧdȧru pəthasi Kuru Məsaba .
55003005	Aŋ yɔr mɔ mə aŋ bɔthər Kuru-e , kɛrɛ aŋ pɛnsa aŋfɔsɔ ŋati . Mə yi tə kəbȧr aŋfəm aŋe kəmuth .
55003006	kotȧy-e awunɔŋ ŋa mə wɔŋ ka ɛseth sɔy , aŋ sapəranɛ ɛmerȧ ya afəm abom ŋa məfəŋf aŋa ba akothe kəlel ka ɛhakɛ yaŋ , aŋa yi atar ŋa mȧfela məgbanthɛ tətəp .
55003007	Lɔkɔ o lɔkɔ aŋ thəkəs tȧy təfu , kɛrɛ thȧnkȧŋ aŋ gbəli hɛ sɔthɔsnɛ kȧtȧrȧ ka tȧteŋ .
55003008	Mɔ Yanes yi Yambres aŋ pɛnsa Mosisȧŋ , ya pə yi sɔ aŋkarmɔkɔ ayem aŋe mə aŋ pɛnsa tȧteŋ . Aŋ yi afəm aŋa ba ɛnanɛ ɛnɔkɔ ; dɛ yi ɛmerȧ ɛthayoŋ kəwur ka kȧlanɛ .
55003009	Kɛrɛ aŋ gbəli hɛ kɔ kədi , pəkasifɛ ȧŋpənk ŋaŋ aŋ tə tɔrinɛ ka afəm bɛ , mɔ mȧ ȧŋpənk ŋa aŋa pɛnsa Mosis aŋ tɔrinɛ .
55003010	Kɛrɛ munɔ mə po tȧrȧ finɔ mathəksa ma mi dɛ yi mayi , yi mabotəs , yi kȧlanɛ , yi kamuyu , yi mabɔthər , yi katəma kȧmi kəŋkəŋ ,
55003011	yi ɛsɔmpanɛ , yi ȧmɔnɛ mȧ mi bɛ ȧme derər mi ro Antiɔk , yi ro Ikoniɔm , yi ro Listra ; munɔ mə tȧrȧ ɛsɔmpanɛ ɛyɛ i po muyu ; kɛrɛ ɔMarki ɔ po wurɔ mi ri bɛ .
55003012	Ya pə yi , wuni o wuni ɔwe mə tȧŋ Krayst Yisɔs ka ɔlompi , ɔ tə ba asɔmpanɛ .
55003013	Kɛrɛ afəm aləs yi afəm ayaŋfa aŋ tə bȧr gbo yi aləs , aŋ tə tɔns alɔm , ɔwa aŋ tə tɔnsnɛ .
55003014	Kɛrɛ bȧsər kɔ rodi ka ȧtȧ mə po thəkəs , yi ȧtȧ mə po lanɛ , ȧtesoma-e mə poŋ tȧrȧ ɔkarmɔkɔ ka mu ,
55003015	tə kəyi munɔ mə po tȧrȧ mȧgbal məsəm kəwur ka rafɛth ra mu , ama gbəli sɔŋ mu kətemp tə kəsɔthɔ kəkisi ta salata kȧlanɛ ȧke yi ka Krayst Yisɔs .
55003016	Kuru ɔ tempəs ɛmerȧ yaŋ aŋa gbal mȧgbal məsəm bɛ , ama yi məbeki tə kəthəksa , yi tə kəmaŋ , yi tə kəlompəs , dɛ yi tə kərusəm salata məlompi ,
55003017	kȧmȧ ɔwuni ka Kuru ɔ gbəli yi ulompi dɛ yi ubeki ta məpanth o məpanth .
55004001	Tiyȧŋ i maŋ mu ka kȧbəprȧnɛ ka Kuru , yi ka ɔMarki Yisɔs Krayst ɔwe yi tə kəthoŋkas aŋkəli yi aŋfi ka kȧder kɔŋ yi rȧbȧy rɔŋ .
55004002	Taməs ȧrim ra Kuru . Bȧsər tɔri ri lɔkɔ o lɔkɔ . Ŋal ɔwa maŋ , ɔwa bȧksər rə kəmuyu kəte thamrɔ ,
55004003	ȧtesoma-e ȧŋlɔkɔ aŋ tə bek maŋ te sɔ gbəli muyu kəthəksa ka tȧteŋ , kɛrɛ aŋ tə yema gbo təl ȧtȧ yi təbɔthi təl , ɔwa aŋ tə fir akarmɔkɔ agbȧthi aŋa yi abeki ŋa .
55004004	Aŋ tə bȧr tȧteŋ kəmuth , ɔwa aŋ tə fəlɛ ka tȧyem .
55004005	Kɛrɛ munɔ mə yi tə kəbum ka tȧy o tȧy , ɔwa muyu ɛsɔmpanɛ , yɔ mapanth ma ukawandi , sɔŋ məseri məfinɔ salata mapanth ma mu .
55004006	kotȧy-e minɛ i təmȧ mɔ sathka təfak , ɔwa ȧŋlɔkɔ ŋa kakɔnɛ kȧmi aŋ po fat .
55004007	I po tim katim kəfinɔ , i po gbanthi ȧŋbara a mi , i po bɛnɛ kȧlanɛ .
55004008	Tiyȧŋ ȧniyɔ ŋa mȧlompi aŋ yi ta ȧtȧ mi , aŋa ɔMarki , ɔThoŋkas ulompi , ɔ tə sɔŋ mi ka ȧŋrey ŋati ; ɔwa pə yi hɛ ta ȧtȧ mi gbo son-e , kɛrɛ ta ȧtȧ ŋaŋ bɛ aŋa bɔthər kȧder kɔŋ .
55004009	Bȧsər kȧmȧ mə yeŋk der ro rɔmi ,
55004010	kotȧy-e Dimas ɔ po tey mi ma ɔ bɔthər ȧdȧru are , ɔ poŋ thɔŋ kɔnɛ ro Thɛsalonika , Krɛsɛns ro Kaletia , Taytɔs ro Dalmetiya .
55004011	Luk son ɔ yi yi minɛŋ . Ma nə der-e , tela Mak-əŋ kȧmȧ ɔ der yi munɔ , pəkasifɛ ɔ yi umar ufinɔ ta ȧtȧ mi ka mapanth .
55004012	I po somra Tikikɔs ro Ɛfisɔs .
55004013	Ma mə der-e , kȧrȧ aruma ra mi ara i tey ro Troas ka ȧŋseth ŋa Kapɔs , yi ȧtȧfȧ sɔ , dɛ yi pə tha gbethi ɛreka .
55004014	Alɛksanda ɔkabi ɔ bora yɔ mi ɔləs ; ɔMarki ɔ tə ram kɔ mɔlɔ ma mȧyɔs mɔŋ mə yi .
55004015	Ɔwa munɔ sɔ bumnɛ kɔ , pəkasifɛ ɔ bora kətim akawandi kȧsu .
55004016	Ka kathoŋka kȧmi kətɔtɔkɔ i ba hɛ wuni o wuni tə kətəma mi rayɛr ; ŋa bɛ aŋ poŋ tey mi . I nɛmthɛnɛ Kuru kȧmȧ aŋ te sɔthɔ ti məthɛkɛ .
55004017	Kɛrɛ ɔMarki ɔ təmȧ mi rayɛr , kɔ bȧksər mi , kȧmȧ pə yi ȧŋsabu a mi , tȧbona təlɔm bɛ aŋ tə təl ȧkɛra kəfinɔ ka Kuru ; kɔ kathi mi ka kȧsəŋ ka ȧŋsoyila .
55004018	ƆMarki kɔnɔŋ ɔ tə kisis mi ka mȧləs bɛ , ɔwa ɔ tə bɛnɛ mi ka rȧbȧy rɔŋ rəsəm . Ta kɔn yi ayiki haŋ thȧnkȧŋ thəbana . Amina .
55004019	Kori Prisila yi Akwila , yi kabɔr ka Onisifɔrɔs .
55004020	Irastɔs ɔ yi ro Kɔrinth , kɛrɛ i tey Trofimɔs ro Mɛlita , ɔ tu .
55004021	Bȧsər kȧmȧ mə der yeŋka ɔtaŋk ɔ wɔŋ . Yubulɔs ɔ kori mu yi Pudɛns , yi Linɔs , yi Klɔdiya dɛ yi aŋwɔnt bɛ .
55004022	Ta ɔMarki ɔ yi ka aŋyina a mu . Ta aboŋa aŋ yi ro rɔmu . Amina .
56001001	Pɔl ȧbɔy ŋa Kuru , dɛ yi usom ka Yisɔs Kraystȧŋ tə kəbaksər kȧlanɛ ka anthith ŋa Kuru , dɛ yi tə kətɔri tȧteŋ ȧtȧ yi ka ranes ra Kuru .
56001002	Ka kagbak ȧmerȧ ka aŋesəm thəbana , ȧke Kuru-e , ɔwe gbəli hɛ yema , ɔ po lahiri kȧbi ka ɔtəpɛr wa ȧdȧru ;
56001003	ɔwa-e , ka ȧŋlɔkɔ ŋɔŋ abeki ɔ tɔri ȧrim rɔŋ kətȧŋȧnɛ ka kakawandi ȧke a maŋkər mi ka aŋyamari ŋa Kuru ɔKisis kȧsu ;
56001004	ka Taytɔs ɔwan kȧmi utəteŋ ka kȧlanɛ kin ; aboŋa-e , ȧney-e dɛ yi məthɔfəl mə yi do rɔmu kəwur ka Kuru ɔKas yi ɔMarki Yisɔs Krayst ɔKisis kȧsu .
56001005	Tȧsom i poŋ tey mu ro Krit kȧmȧ mə pons mȧtȧy ama tiyȧ tə kəlompəs-e , dɛ yi kȧmȧ mə thith abȧki ka kəpet o kəpet mɔ mə i po tɔri mu .
56001006	Thith ɔwuni ɔwe te ba məthɛkɛ , ɔwe ba urani ukin , ɔwe ba awuth abɔthi lanɛ aŋa a te bont tə kəyi asɔnkɔ sɔŋkɔ thalɔm ȧthȧnthonɛ .
56001007	kotȧy-e ugbəka ka aŋchɔch-e , ta ɔ yi upaŋi tȧy mɔ ȧŋbɔy ŋa Kuru , ɔwa ɔ yi hɛ tə kəyi ubaki rəbomp thalɔm ulɛmp rə rəbaŋ-e , ta ɔ te bɔthər məber , thalɔm kətim thalɔm məfela məbaŋ ta akala .
56001008	Kɛrɛ ta ɔ yi wuni fantha afəm , ta ɔ bɔthər təfinɔ , ta ɔ yi utempi , ubotnɛ rə ȧmerȧ , ulompi , usəm dɛ yi ubeki gbɛt .
56001009	Ta ɔ wop ɔbaksər ȧsim təbɔthi lanɛ ȧtȧ a po thəksa kɔ , kama-e , kətȧŋȧnɛ ka ȧkɛra ka təteŋ-e , ɔ gbəli maŋ tə kəbaksər alɔm dɛ yi tə kəgbakia aŋfəm aŋa ba ɛpɛnsa .
56001010	kotȧy-e afəm agbȧthi aŋ yi ri aŋa yɔ kȧrȧfu kȧrȧfu , afu fa fu rə kəfɔf ŋaŋ , ɔwa aŋ pəŋis afəm , pə tha gbethi ŋaŋ ka ȧŋbirons .
56001011	Mə yi tə kəyɔ ŋa aŋ tȧŋk , pəkasifɛ aŋ ləsər kȧlanɛ ka təkomra təlay , kaŋ thəksa ȧtȧ aŋ yi hɛ naŋ tə kəthəksa , salata akala .
56001012	Ukin ka ŋaŋ , hali unabi ka ȧŋbona ŋaŋ gbeŋ , ɔ pa hɔ , AŋKrit aŋ yi ayem lɔkɔ o lɔkɔ , aŋ yi mɔ-e təsɛm təbaŋ , afəm awɔnthi ayay ŋaŋ .
56001013	Maseri ame mə yi təteŋ . Tiyȧŋ ŋal ŋa finɔ kȧmȧ aŋ gbəli bȧkər ka kȧlanɛ ,
56001014	beta aŋ su ɛləns ka amump ma aŋYuda , yi ka ɛyamari ya afəm aŋa farki tȧteŋ .
56001015	Ka anthɔth rə ȧmerȧ , koko rə yi rəthɔth ; kɛrɛ ka aŋnɔkɔ dɛ yi ante lanɛ koko rə yi hɛ rəthɔth , kɛrɛ hali ɛmerȧ dɛ yi ɛnanɛ yaŋ gbeŋ ɛ yi ɛthey .
56001016	Aŋ tə pa aŋ tȧrȧ Kuru , kɛrɛ mȧyɔs maŋ mə pɛnsa kɔ , kȧbi aŋ yi afəm agbɛŋa , ȧthȧnthonɛ , aŋ mar hɛ yɔ məpanth o məpanth məfinɔ hali .
56002001	Kɛrɛ munɔ mə yi tə kətaməs mȧtȧy ama mar kathəksa ka tȧteŋ .
56002002	Yɔ kȧmȧ mȧthem aŋ yi agbɛt , atempi , akəthɛgbɛ rə ȧmerȧ , abȧki mədɛr ka kȧlanɛ yi ka mȧbɔthər dɛ yi ka kȧmuyu .
56002003	Ya pəyi sɔ yi ŋaŋȧŋ , kȧmȧ mȧyɔs maŋ mə yi mɔ afəm asəm , kȧmȧ aŋ te yi afəm anafiki-e , ɔwa aŋ yi hɛ tə kəmun məber məgbathi , kɛrɛ ta aŋ thəksa mȧtȧy məfinɔ ,
56002004	kȧmȧ aŋ gbəli sɔ thəksȧ ȧŋbɔrkɔ tə kəyi agbɛt , tə kəbɔthər aŋwos dɛ yi aŋwuth ŋaŋ ;
56002005	tə kəyi afəm asobinɛ , athɔth rə ȧmerȧ , tə kəbɛnɛ ɛseth yaŋ nəknək , athɔfəl , dɛ yi tə kəsanɛ ka aŋwos ŋaŋ kȧmȧ a te gbəli fɔf kəŋamnɛ ȧrim ra Kuru .
56002006	Maŋ sɔ aŋlaŋgba kȧmȧ aŋ yi afəm akəthɛgbɛ .
56002007	Rə tȧy o tȧy tɔri amɔl ŋa məyɔs məfinɔ ; thəksa rə ȧmerȧ ȧferȧ yi rim rəsɔbɛ , dɛ yi tȧteŋ ,
56002008	dɛ yi sim təbeki lanɛ ȧtȧ wuni o wuni ɔ gbəli hɛ thɛkɛ ; kȧmȧ kɔn ɔwe təmȧ kəŋamnɛ-e , ɔ tə lap mɔ mɔ te ba tȧy tələs tə kəfofiya mu .
56002009	Maŋ atar kȧmȧ aŋ wop ȧrim ra aŋa ba ŋa , tə kəthesanɛ ŋa finɔ rə tȧy o tȧy ; ɔwa aŋ yi hɛ tə kəpɛnsanɛ ,
56002010	thalɔm keya , kɛrɛ ta aŋ yi abɔthi lanɛ rə ȧmerȧ ȧferȧ , kȧmȧ rə tȧy o tȧy aŋ gbəli sɔŋ aseri afinɔ ta mathəksa ma Kuru ɔKisis kȧsu .
56002011	kotȧy-e ȧŋboŋa ŋa Kuru aŋ ŋaibinɛ salata kakisi ka afəm bɛ ,
56002012	aŋa rusəm su tə kəpɛnsa tȧy o tȧy ȧtȧ ŋamnɛ Kuru-e , dɛ yi mafela ma ȧdȧru , kȧmȧ sə yi atempi , alompi dɛ yi asəm ka ȧdȧru are ;
56002013	ma sə kar ta kagbak ȧmerȧ ka aruba , pə yi mɔ-e katɔrinɛ ka aŋyiki ŋa ɔKuru ubana yi ɔKisis kȧsu Yisɔs Kraystȧŋ ;
56002014	Ɔwe sɔndnɛ ta ȧtȧ su kȧmȧ ɔ gbəli bani su kəwur ka mȧkənȧ bɛ-e , dɛ yi tə kəfethər aŋfəm ŋɔŋ gbeŋ aŋa yi ayasyas tə kəyɔ məyɔs məfinɔ .
56002015	Tɔri mȧtȧy ame-e , ɔwa maŋ dɛ yi ŋal rə afɔsɔ bɛ . Te selɔ wuni o wuni ɔ farki mu .
56003001	Yɔ kȧmȧ aŋfəm aŋ sanɛ ka aŋbȧy dɛ yi aŋgbəka rokɔm ka ŋaŋ , dɛ yi kȧmȧ aŋ yi abɛnɛnɛ ta məpanth o məpanth məfinɔ .
56003002	Ta aŋ te fofiya wuni o wuni , ta aŋ te gbal , ta aŋ yi athɔfəl , dɛ yi ta aŋ yi athoranɛ ka wuni o wuni ,
56003003	kotȧy-e alɔkɔ alɔm saŋ sɔ sə sa yi apənk , ȧthȧnthonɛ , atɔns , atar ŋa məfela o məfela mələs-e ; sə sa yirȧ gbo ka mȧbaŋ dɛ yi kȧtut . Sə gbɛŋa afəm , ɔwa sə kȧl gbɛŋanɛ .
56003004	Kɛrɛ ma mafinɔ ma Kuru ɔKisis kȧsu dɛ yi mabɔthər mɔŋ ta afəm a kəpet mə tɔrinɛ-e ,
56003005	ɔ kisis su , pə yi hɛ salata mȧyɔs məlompi ama sə poŋ yɔ , kɛrɛ ɔ kisis su asabu ŋa ȧŋney ŋɔŋ , ka kafethər ȧke kȧl kom ɔfu , dɛ yi ka kafusəs ka ɔYina məsəm ,
56003006	ɔwe ɔ lond do rɔsu ɔgbȧthi kətȧŋȧnɛ ka Yisɔs Krayst ɔKisis kȧsu ;
56003007	kȧmȧ ma sə po sɔthɔ məmari ka ȧŋboŋa ŋɔŋ-e , sə tə səkɛ aŋa mə ba akɛŋ kətȧŋȧnɛ ka kȧgbȧk ȧmerȧ ka aŋesəm thəbana .
56003008	Ȧrim are rə yi tȧteŋ , ɔwa i yema kȧmȧ mə thiŋkər mȧtȧy ame katkat kȧmȧ ŋaŋ aŋa po lanɛ Kuru-e aŋ gbəli yi afəm asɔbɛ tə kəyɔ məyɔs məfinɔ . Mȧtȧy ame mə yi məfinɔ , ɔwa mə mar sɔ afəm bɛ .
56003009	Kɛrɛ gbȧpɛ ɛbȧrki ɛpəŋk yi təpa təkur , yi ɛgbal , yi ɛthonka thonka salata ȧŋthɔ , pəkasifɛ ɛ mar hɛ , ɛ yi gbo fu fa fu .
56003010	Maŋ ɔwuni thayoŋ mȧrəŋ gbo ; kədarəŋ kati , pɛnsa kɔ .
56003011	Pəkasifɛ mə tȧrȧ kəpa wuni wunɔŋ ɔ po yɛthȧ kəwur ka tȧteŋ , ɔwa ɔ yɔ ahakɛ , kɔ sɔnɛ mətheri .
56003012	Ma i somra Artimɔs thalɔm Tikikɔs ro rɔmu-e , mɛm tə kəder ro rɔmi ro Nikapɔlis , kotȧy-e i po botəs tə kəyira ri ka ȧŋlɔkɔ ŋa ɔtaŋk .
56003013	Bȧsər tə kəmar Sinas ɔlɔya , dɛ yi Apɔlɔs ka ȧŋbiyas ŋaŋ kȧmȧ aŋ te paŋ koko .
56003014	Ɔwa yɔ kȧmȧ aŋfəm a su aŋ thəkəs tə kəyɔ məpanth məfinɔ ta ɛgbɛthɛŋ yaŋ kȧmȧ aŋ te yi akoŋfereŋ .
56003015	Ŋa bɛ aŋa yi yi minɛŋ aŋ kori mu . Kori ŋaŋ aŋa bɔthər su ka kȧlanɛ . Ta aboŋa aŋ yi do rɔnu bɛ . Amina .
57001001	Pɔl ukɛndɛbira salata Yisɔs Kraystȧŋ , yi Timɔthi ɔwɔnt su , ka Faylimɔn , ɔkos su ubɔthər ka mapanth ,
57001002	dɛ yi ka Afiya , ɔwɔnt bɛra , yi Arkipɔs , ɔkos su ka katim dɛ yi ka aŋfəm ŋa Kuru aŋa gbanɛ ka ȧŋseth a mu ;
57001003	ta aboŋa aŋ yi do rɔmu , yi məthɔfəl , kəwur ka Kuru ɔKas yi ɔMarki Yisɔs Krayst .
57001004	I bont ȧŋes a mu lɔkɔ o lɔkɔ ka taramnɛ ta mi , rə kəsɔŋ Kuru mɔmɔ .
57001005	Pəkasifɛ i təl ta mȧbɔthər yi kȧlanɛ ȧke mə ba ta ɔMarki Yisɔs dɛ yi ka aŋfəm ŋɔŋ bɛ .
57001006	Kaŋka kayeranɛ ka aŋlanɛ a mu kə gbəli yɔ kȧmȧ alɔm aŋ tȧrȧ ta tȧy o tȧy ta su təfinɔ ȧtȧ yi rokor ka Yisɔs Kraystȧŋ .
57001007	kotȧy-e sə ba məbɔnɛ məbana dɛ yi kəbɛfəth asabu ŋa mabɔthər ma mu , pəkasifɛ mə po bȧkəs tabuth ta aŋfəm ŋa Yisɔs , ɔwɔnt mi .
57001008	Tiyȧŋ , hali ma i ba naŋ kəbak kəbuth ka Krayst kəyamari mu tə kəyɔ ȧtȧ yi təlompi-e ,
57001009	kɛrɛ salata mȧbɔthər-e , i tha yema nɛmthɛnɛ mu , hali minɛ Pɔlȧŋ , ɔthem ubaki , yi ukɛndɛbira ta Yisɔs Krayst sɔ ;
57001010	i nɛmthɛnɛ mu ta ɔwan kȧmi Onisimɔs ɔwe i po kom ka atɔrɛntha ta mi ,
57001011	ɔwe te la munaŋfas mu-e , kɛrɛ ka-ake ɔ munaŋfas mu yi minɛŋ .
57001012	I kala kɔ do rɔmu , hali pə yi mɔ i somra kabuth kȧmi gbeŋ .
57001013	I fela naŋ tə kəbɛnɛ kɔ anɔ kȧmȧ ɔ yɔna mi salata mu ma i yi rə tərəŋka-e salata ȧkɛra kəfinɔ ka Kuru ;
57001014	kɛrɛ i yema hɛ yɔ koko thambe i tȧrȧ ȧŋmerȧ a mu , kȧmȧ kamar ka mu kə te yi pəkasifɛ məyɔ mə yi hɛ , kɛrɛ mə selɔ tə kəyɔ ti .
57001015	kotȧy-e sɔthlɔm ɔ wur ro rɔmu ta alɔkɔ agbut , kȧmȧ mə gbəli kȧl malanɛ kɔ ta thȧbana ;
57001016	pə yi hɛ mɔ utar sɔ-e , kɛrɛ pəthasi utar , mɔ uwɔnt ubɔthər ta ȧtȧ mi gbeŋ , kɛrɛ pə tha gbethi ta ȧtȧ mu , uwɔnt wɔŋ ka rawuni kəpet dɛ yi ka ɔMarki .
57001017	Tiyȧŋ bepi mə nənk mi mɔ uyeranɛ ka mu , malanɛ kɔ mɔ to maŋ malanɛ mi .
57001018	Bepi ɔ po yɔ mu tələs-e , thalɔm ɔ ba rəbey do rɔmu-e , bot amɔlɔ mati ka ȧŋes a mi .
57001019	Minɛ Pɔl i gbal ti yi kȧta kȧmi gbeŋ , ɔwa minɛ i ti ram ti . ( I pa hɛ ta munɔ mɔ mə ba rəbei do rɔmi dɛ yi hali aŋesəm a mu gbeŋ ) .
57001020	Yao , ɔwɔnt yɔna mi kamar ake kȧmȧ i ba məbɔnɛ ka ɔMarki ; bȧkəs kabuth kȧmi ka Kraystȧŋ .
57001021	I gbalər mu pəkasifɛ i pələnɛ mu kəpa munɔ mə tə yɔ pəthasi ȧtȧ i pa .
57001022	Ɔwa bɛnɛnɛ mi ɔyia , pəkasifɛ salata taramnɛ ta mu i gbak ȧmerȧ tə kəder sɔ do rɔmu .
57001023	Ɛpafras ɔkos mi ka ȧŋseth ȧtərənkȧ salata Yisɔs Krayst , ɔ kori mu .
57001024	Ya hɔ sɔ Markɔs , Aristarkɔs , Dimas dɛ yi Lukəs , aŋkos mi ka mapanth .
57001025	Kaŋka ȧŋboŋa ŋa ɔMarki Yisɔs Krayst aŋ yi ka ȧŋmerȧ a mu . Amina .
58001001	Kuru ɔ sa thəpaŋ fɔfȧnɛ aŋbemba a su ka Aŋnȧbi kətȧŋȧnɛ ka tȧpa təgbȧthi dɛ yi ka soŋ təgbanthɛ gbanthɛ ,
58001002	kɛrɛ ka marey mələpsɔ ame ɔ fɔfȧnɛ su ka ɔWan kɔŋ , ɔwe Kuru ɔ thith tə kəsɔthɔ mȧtȧy bɛ kɛŋ , ɔwa kətaŋ do rɔŋɔŋ sɔ ɔ la po bɛmpa ȧdȧru bɛ ;
58001003	ɔWan ɔwe kɔnɔ yi ɔgbɛntha wa aŋyiki ŋa Kuru-e , dɛ yi mȧbȧlȧnɛ gbeŋ ma rawuni ra Kuru rɔŋ , ɔwa kɔnɔ mə bȧksər tȧy o tȧy ka ȧrim ra aŋfɔsɔ ŋɔŋ . ƆWan ɔwe , ma ɔ po fethər su kəwur ka ɛhakɛ ɛ su-e , ɔ yirȧ ka kȧta kədiɔ ka aŋyiki ŋa Kuru rokɔm .
58001004	Ya pə re yi ɔ thasi aŋmȧleka mȧrəŋ mȧrəŋ , mɔ mɔ po sɔthɔ ȧŋes sɔ aŋa thasi ŋa bɛ .
58001005	kotȧy-e ka wurɔ ureke Kuru ɔ fɔf thȧnkȧŋ sim təwunɔŋ kəpa , Munɔ mə yi ɔWan kȧmi , thonɔŋ i po kom mu-e ? Thalɔm , I ti yi ro rɔŋɔŋ uKas , ɔwa kɔnɔ ɔ tə yi ɔWan ka mi-e ?
58001006	Ɔwa sɔ-e , ma ɔ kȧrȧ ɔWan kɔŋ utɔtɔkɔ ka ȧdȧru , ɔ pa , Ta aŋmȧleka ŋa Kuru bɛ aŋ bȧtho kɔ .
58001007	Ɔwa ta aŋmȧleka ɔ pa Ɔ səki aŋmȧleka ŋɔŋ ȧfef dɛ yi aŋsom ŋɔŋ-e , nȧnt nəmarȧ .
58001008	Kɛrɛ ta ɔWan ɔ pa , ƆKuru , kawaŋ ka mu ka rȧbȧy kə yi thȧnkȧŋ thəbana ; Aŋpɔsɛ ŋa mȧlompi ŋə yi ampɔsɛ ŋa rȧbȧy ra mu .
58001009	Mə bɔthər məlompi , ɔwa mə gbɛŋa mələs , Tiyȧŋ Kuru , hali ɔKuru ka mu , ɔ po sop mu ȧmȧro ma məbɔnɛ pəthasi aŋkos mu .
58001010	Ɔwa sɔ-e , Munɔ ɔMarki ka ɔtəpɛr mə po bot ɔtəmər wa ȧŋthɔf ; Kȧriyana sɔ kə yi mapanth ma mȧta ma mu .
58001011	Ɛye ɛ tə poŋ , kɛrɛ munɔ mə tiyȧ , Ɔwa ɛye bɛ ɛ tə bȧk mɔ ruma rəkur ,
58001012	Munɔ mə tə kump yi mɔ kotha-e , ɔwa ɛ tə siŋkar ; Kɛrɛ munɔ mə siŋkar hɛ , Ɔwa taren ta mu tə poŋ hɛ thȧnkȧŋ .
58001013	Kɛrɛ ta umȧleka ureke ɔ la thȧnkȧŋ pa hɔ ; Yirȧ ka kȧdiyɔ kȧmi , haŋ i bot antheranɛ a mu Ka ȧtȧtək ta mu roratha-e ?
58001014	Aŋmȧleka bɛ aŋ yi hɛ gbo ɛyina ɛyɛ yɔna Kuru-i , ɛyɛ ɔ som tə kəmar ŋaŋ aŋa mə re sɔthɔ kəkisi-i ?
58002001	Tȧsom sə yi tə kəbot ɛmerȧ ɛ su ɔbaksər ka tapa ȧtȧ sə po təl ta thani tə kathɛ su .
58002002	kotȧy-e bepi a bȧksər ȧkɛra ȧke aŋmȧleka aŋ tɔri kȧmȧ pə re yi wuni o wuni ɔwe mə ləsər ki thalɔm ɔ pɛnsa ki ɔ sɔthɔ ȧŋrȧm alompi ŋati-e ,
58002003	to saŋ mə sə gbəli kisi bepi sə say kakisi kəbana mɔ ake-e ? kotȧy-e ɔMarki kɔnɔ mɔtha tɔri ki ɔwa ŋaŋ aŋa po təlȧ kɔ aŋ bȧksər ki do rɔsu .
58002004	Ɔwa Kuru sɔ ɔ seri ti rə ɛmisali , yi rə mȧtȧy məkabanɛ tətəp , dɛ yi rə ɛboya ya ɔYina məsəm ɛyɛ ɔ sɔŋ kətȧŋȧnɛ ka mȧselɔ mɔŋ .
58002005	kotȧy-e Kuru ɔ sɔŋ hɛ amaleka kagbəka rokɔm ka ȧdȧru ara ba tə kəder , ta ȧtȧ mə sə fɔf .
58002006	Kɛrɛ wuni ɔ pa ka ɔdɛr ɔlɔm , To wuni kəpet ɔ yi ma mə nanɛ kɔ-e ? Thalɔm ɔwan ka wuni ma mə raŋko kɔ-e ?
58002007	Munɔ mə po bɛmpa kɔ-e roratha ka aŋmȧleka ta alɔkɔ agbut , Mə po pɔlɔ kɔ yi ayiki dɛ yi alambe , Ɔwa mə təmər kɔ rokɔm ka mapanth ma mȧta ma mu bɛ .
58002008	Ɔwa mə po bot koko bɛ ka ȧtȧtək tɔŋ roratha . Ma ɔ bot koko roratha kɔŋ-e , pə yi mɔ ɔ tey hɛ koko ara te ba kəsanɛ do rɔŋɔŋ . Kɛrɛ ka-ake sə tha nənk hɛ mȧtȧy bɛ mə sanɛ do rɔŋɔŋ .
58002009	Kɛrɛ sə nənk kɔn ɔwe a bɛmpa roratha ka aŋmȧleka ta alɔkɔ agbut , hali Yisɔs , ɔwa a pɔlɔ kɔ ka-ake rə ayiki abana asabu ŋa anakasi ŋa rəfi , kȧmȧ pə re yi ka ȧŋboŋa ŋa Kuru-e , ɔ gbəli tham rəfi ta wuni o wuni .
58002010	Ɔwa kɔnɔ ta ɔwe ɛyɛt bɛ ɛ yi , dɛ ɔwe mə bȧksər mȧtȧy bɛ-e , ma ɔ kȧrȧ awuth agbȧthi ka ayiki-e , pə yi ɔlompi kama-e ɔ gbenthis ɔTəpi wa kakisi ka ŋaŋ kətȧŋȧnɛ ka kənakasi .
58002011	kotȧy-e ɔwe səməs yi ŋaŋ aŋa ɔ səməs-e , aŋ ba ɔKas kin ; tiyȧŋ ɔ lap hɛ tə kəbont ŋa awɔnt ,
58002012	kɔ pa , Mine i ti taməs ȧŋes a mu kətɔŋ ka aŋwɔnt a mi , I ti thɔkəs mu kətɔŋ ka aŋfəm ŋa Kuru .
58002013	Ɔwa , I ti bot aŋlanɛ a mi ro rɔŋɔŋ . Ɔwa sɔ-e , Kəli minɛŋ dɛ yi aŋwuth aŋa Kuru ɔ po sɔŋ mi .
58002014	Tiyȧŋ ma aŋwuth aŋ ba madɛr yi mȧtir ma rawuni kəpet-e , kɔn kɔnɔnɛ sɔ ɔ gbasi mayi mati kȧmȧ kətȧŋȧnɛ ka rȧfi ɔ gbəli ləsər kɔn ɔwe ba aŋfɔsɔ ŋa rəfi , kɔnɔ yi mɔ Sethani .
58002015	Ɔwa sɔ-e , kȧmȧ ɔ bani ŋaŋ aŋa yi atar ka marey maŋ bɛ asabu ŋa ranes ra rəfi .
58002016	Tə tɛntɛnɛ Yisɔs ɔ de hɛ kȧmȧ ɔ sɔŋ kəmar ka amaleka , kɛrɛ ka aŋwuth ŋa Ebraham .
58002017	Tiyȧŋ pə yi ɔlompi kȧmȧ a yɔ kɔ mɔ aŋwɔnt ŋɔŋ rə koko bɛ , kȧmȧ ɔ gbəli yi ufode ɔwe ba ȧney , ubɔthi lanɛ ka mȧtȧy ma Kuru , kȧmȧ ɔ gbəli nɛmthɛnɛ ta ɛhakɛ ya aŋfəm .
58002018	kotȧy-e ma kɔn kɔnɔnɛ ɔ po nakasi rə ɛgbɔnsanɛ , ɔ gbəli sɔ mar ŋaŋ aŋa mə a gbɔns ka-ake .
58003001	Te ba ti , awɔnt asəm , ayeranɛ ka katela ka ro riana-e , kala ȧmerȧ ka Yisɔs Krayst , ɔwe yi mɔ ɔSom dɛ yi ɔFode ubana ka kȧlanɛ kȧsu .
58003002	Kɔnɔ yi ubɔthi lanɛ ka kɔn ɔwe təmər kɔ , mɔ Mosis ɔ yi ubɔthi lanɛ ka ȧŋseth ŋa Kuru bɛ .
58003003	kotȧy-e a po lɔm kəpa Yisɔs ɔ yi ubeki tə kəsɔthɔ ayiki pəthasi Mosisȧŋ , mɔlɔ min ma ɔwe bɛmpa aseth ɔ ba ayiki pəthasi ȧŋseth .
58003004	kotȧy-e aseth o seth aŋ ba ɔwe bɛmpa ŋi ; kɛrɛ ɔwe bɛmpa mȧtȧy bɛ kɔnɔ yi Kuru Məsaba-əŋ .
58003005	Ɔwa Mosis ɔ yi ubɔthi lanɛ ka ȧŋseth ŋa Kuru , mɔ ȧbɔy , tə kəsɔŋ məseri ta mȧtȧy ama ma re fɔf kədarəŋ kati ;
58003006	kɛrɛ Krayst ɔ yi ubɔthi lanɛ ka ȧŋseth ŋa Kuru mɔ uwan . Ɔwa saŋ sə yi ȧŋseth ŋɔŋ , bepi sə wop kapələnɛ dɛ yi mabɔnɛ ma kagbak ȧmerȧ kȧsu ɔbaksər haŋ ka ɔləpsɔ .
58003007	Tiyȧŋ ɔYina məsəm ɔ pa ; Thonɔŋ bepi mə təlȧ ȧrim rɔŋ ,
58003008	Te gbolŋas ɛmerȧ ɛ nu mɔ pə yɔnɛ ka ȧŋlɔkɔ ŋa aŋgbɔns ka aŋwula .
58003009	Ro aŋbemba a nu aŋ mɛm mi , Ɔwa aŋ nənk mȧyɔs ma mi ta təren təgba tərɔŋ .
58003010	Tȧsom i bora kəbansəs aŋyamana ŋati , ka i pa , Lɔkɔ o lɔkɔ aŋ yɛthȧ ka ɛmerȧ yaŋ ; Aŋ la hɛ tȧrȧ asoŋ ta mi .
58003011	Tiyȧŋ i gbiŋ ka rabaŋ ra mi kəpa , Aŋ ba hɛ kəwɔŋ ka ɔfothanɛ ɔ mi .
58003012	Bumnɛ nu finɔ , awɔnt , ta thani ȧmerȧ aləs ŋa kəte lanɛ aŋ tə yi kətɔŋ ka nu , ɔwa aŋ tə yɔ nu nə bȧrȧ kəmuth ka ɔKuru ukəli .
58003013	Kɛrɛ maŋanɛ nu alɔkɔ bɛ , ma pə yi ras thonɔŋ , kȧmȧ aŋyaŋfa ŋa ahakɛ aŋ te yɔ ɛmerȧ ɛ nu ɛ gbolŋa .
58003014	kotȧy-e saŋ sə yi ayeranɛ ka Krayst , bepi sə wop ɔbaksər kapələnɛ kȧsu kətɔtɔkɔ haŋ ka ɔləpsɔ .
58003015	Ma a pa , Thonɔŋ bepi nə təlȧ ȧrim rɔŋ-e , Te gbolŋas ɛmerȧ ɛ nu , mɔ mɔ aŋbemba aŋ yɔ thəpaŋ .
58003016	Ɔwa kanɛ po bansəs Kuru kədarəŋ kaŋ po təl-e ? Pə yi hɛ ŋa bɛ aŋa wur ro Iyipt ka kȧta ka Mosis-i ?
58003017	Ɔwa , kanɛ ləsər ȧŋmerȧ ŋa Kuru ta təren təgba tərəŋ-e ? Pə yi hɛ ŋaŋ aŋa yɔ ahakɛ aŋa fi ro wula-i ?
58003018	Ɔwa ka kanɛ , ɔ gbiŋ kəpa aŋ ba hɛ kəwɔŋ ka ɔfothanɛ wɔŋ , thambe ka ŋaŋ gbo aŋa te lanɛ-e ?
58003019	Tiyȧŋ sə nənk kəpa aŋ gbəli hɛ naŋ wɔŋ salata kate lanɛ .
58004001	Tiyȧŋ , ma sə ba ras aŋlahiri ŋa kəwɔŋ ka ɔfothanɛ wɔŋ-e , maŋ nesa nu ta thani ukin ka nu ɔ thȧpi kəsɔthɔ ri .
58004002	Ȧtesoma-e a tɔri su sɔ ȧkɛra kəfinɔ ka Kuru mɔlɔ min mɔ ŋaŋ ; kɛrɛ ȧkɛra ȧke aŋ po təl kə mar hɛ ŋa , pəkasifɛ aŋ lanɛ hɛ maŋ təl ki .
58004003	kotȧy-e saŋ aŋa po lanɛ sə wɔŋ ka ɔfothanɛ wati , mɔ mɔ pa , I gbiŋ ka rȧbaŋ da mi , kəpa , Aŋ gbəli hɛ wɔŋ ka ɔfothanɛ ɔ mi ; hali ma Kuru ɔ pons thɔŋ mȧpanth mati kȧbi ka ɔtəpɛr wa ȧdȧru .
58004004	kotȧy-e ka ɔdɛr ɔlɔm ɔ fɔf ta ȧŋrey aŋa bekȧ tȧmthədɛrəŋ , ɔ pa yaŋ , Ɔwa Kuru ɔ fothanɛ ka mapanth mɔŋ bɛ ka ȧŋrey aŋa bekȧ tȧmthədɛrəŋ .
58004005	Ɔwa ɔ pa sɔ , Aŋ gbəli hɛ wɔŋ ka ɔfothanɛ ɔ mi .
58004006	Ma sə nənk kəpa alɔm aŋ tə wɔŋ ri-e , kɛrɛ ŋaŋ aŋa mɔtha təl ȧkɛra kəfinɔ aŋ wɔŋ hɛ ri salata kate ka ŋaŋ lanɛ-e ,
58004007	kədarəŋ kati Kuru ɔ kȧl sɔ bont ȧrey alɔm , ma ɔ pa kətȧŋȧnɛ ka Debid , ( mɔ mɔ poŋ thɔŋ pa ti thəpaŋ ) , Thonɔŋ , bepi nə təl ȧrim rɔŋ-e , Te gbolŋas ɛmerȧ ɛ nu .
58004008	kotȧy-e bepi Yɔsua ɔ po sɔŋ ŋa kəfothanɛ tɛntɛnɛ-e , sə ba hɛ sɔ kətəl Kuru ɔ fɔf ta ȧrey alɔm .
58004009	Tiyȧŋ kəfothanɛ kə yi ta aŋfəm ŋa Kuru .
58004010	kotȧy-e ɔwe poŋ thɔŋ wɔŋ ka ɔfothanɛ wa Kuru-e , ɔ po fothanɛ ka mapanth mɔŋ , mɔ mə Kuru ɔ po fothanɛ ka amɔŋ .
58004011	Tiyȧŋ maŋ bȧsər nu kəwɔŋ ka ɔfothanɛ wati , kȧmȧ wuni o wuni ɔ te fumpɔ salata kate sanɛ kin kati .
58004012	kotȧy-e ȧrim ra Kuru rə yi rəkəli dɛ yi rəyasyas , rəwɔŋi sɔ pəthasi agbathɔ ŋa ran narəŋ , ɔwa rə gbəli gbai kətɔŋ ka ȧŋmerȧ yi aŋyina , dɛ yi ɔkɔtir yi mȧfith , ɔwa rə gbəli tȧrȧ ɛnanɛ yi mafela ma ȧŋmerȧ .
58004013	Ɔwa rəka o rəka rəbɛmpa rə yi hɛ ara ɔ te nəŋka rəfɔr ; kɛrɛ koko rə yi rətiŋ dɛ yi rəgbafəth ka kakəli ka ɔwe sə ba tə kəgbakia .
58004014	Ɔwa , ma sə ba ufode ubana ɔwe po gbəkinɛ ȧŋriyana gbeŋ , pə yi mɔ Yisɔsȧŋ , ɔWan ka Kuru-e , maŋ wop nu maseri ma su gbaŋ ,
58004015	pəkasifɛ sə ba hɛ ufode ubana ɔwe te gbəli təlnɛ mȧrȧnt ma su ; kɛrɛ a la mɛmər kɔ yi ɛgbɔns rə roŋ o roŋ mɔlɔ min mɔ saŋ , kɛrɛ ɔ tha yɔ hɛ ahakɛ bɛ .
58004016	Tiyȧŋ maŋ der nu yi təbuth təbaki ka kawaŋ ka rȧbȧy ra ȧŋboŋa-e , kȧmȧ sə gbəli sɔthɔ ȧney , dɛ yi kəmar ka ȧŋlɔkɔ ŋa kapaŋ kȧsu .
58005001	kotȧy-e ufode o fode bɛ ɔwe a thith kətɔŋ ka aŋfəm-e , a bot kɔ tə kətəma ta aŋfəm ka mȧtȧy ma Kuru , kȧmȧ ɔ sɔŋ ɛboya dɛ yi kȧmȧ ɔ wurɔ ɛsathka ta ɛhakɛ .
58005002	Ɔwa , ma kɔnɔ gbeŋ ɔ təlnɛ mȧrȧnt ma madɛr-e , ɔ gbəli sɔ muyu ante tȧrȧ tȧy dɛ yi aŋsɔkar .
58005003	Kɛrɛ ta ȧŋsabu aŋe gbeŋ ɔ ba tə kəwura asathka ta ɛhakɛ yɔŋ sɔ , hali mɔ mɔ yɔ ta ɛya aŋfəm .
58005004	Ɔwa wuni o wuni ɔ gbəli hɛ thithanɛ matəma ame , thambe Kuru ɔ thith kɔ mɔ po thith Erɔn .
58005005	Ɔwa ya pə yi sɔ-e , Kraystȧŋ kɔnɔ thithanɛ hɛ matəma ma kasəki ufode ubana ; kɛrɛ ɔwe kanɛ kɔ , Munɔ mə yi ɔWan kȧmi , Thonɔŋ i po kom mu . Kɔnɔ thith kɔ .
58005006	Mɔ mɔ pa sɔ ka ɔdɛr ɔlɔm , Munɔ mə yi ufode ta thəbana mɔ Mɛlkisidɛk .
58005007	Ɔwa Yisɔsȧŋ , ȧke ɔ yi nɔru-e , ɔ sel ɛrɔŋ dɛ yi ɔ wur mantər ma mɔ ramnɛ kəramnɛ yi kənɛmthɛnɛ kəsɔbɛ , ka kɔn ɔwe ba afɔsɔ tə kəkisis kɔ ka rəfi . Ɔwa a təl taramnɛ tɔŋ asabu ŋa ranes ara ɔ ba ka Kuru Məsaba .
58005008	Kɛrɛ hali mɔ yi ɔWan-e , ɔ thəksa kəsanɛ kətȧŋȧnɛ ka mȧtȧy ama ɔ po nakasi ;
58005009	ɔwa ma a po gbenthis kɔ-e , ɔ səkɛ ɔTəpi ka ŋaŋ bɛ aŋa mə sanɛ do rɔŋɔŋ .
58005010	Kotȧy-e Kuru gbeŋ ɔ tela kɔ ufode ubana kətȧŋȧnɛ ka rafode ra Mɛlkisidɛk .
58005011	Sə ba tȧy təgbȧthi tə kəpa ta sala tɔŋ , kɛrɛ mȧtȧy mati mə yi mətuy lokthɛ nu-e , ma pə yi ti-e , nə ba ɛmerȧ ɛgbolŋanɛ .
58005012	Kotȧy-e thambe wuni ɔ kȧl thəksa nu ɛkolo ɛtɔtɔkɔ ya ȧrim ra Kuru-e , kədarəŋ ka ka ȧŋlɔkɔ awoni aŋe nə yi naŋ tə kəyi akarmɔkɔ . Nə səkɛ mɔ ŋaŋ aŋa yema manɔnɔ beta ȧdarədi rəbaki mɔ ɔsɛm .
58005013	Kotȧy-e kɔnɔ ɔwe yema gbo mənɔnɔ-e , ɔ ba hɛ kətara ka ȧrim ra məlompi , pəkasifɛ ɔ yi ras kəlɛnth .
58005014	Kɛrɛ ara rədi rəbaki rə yi ta ŋaŋ aŋa po tɛŋa , hali ŋaŋ aŋa tȧrȧ rə ȧmerȧ tə kəgbaski təlompi yi tələs .
58006001	Tiyȧŋ maŋ kɔnɛ nu rodi haŋ sə po tɛŋa . Maŋ tey nu mathəksa mətɔtɔkɔ ma Kraystȧŋ ; maŋ te nu kȧl bot ɔtəmər wa kȧlanɛ kȧsu ɔwe yi mɔ kəthupi kəwur ka məpanth məfi , dɛ yi kəlanɛ Kuru ,
58006002	yi ta mȧthəksa ma kəbaptais , yi ta kəreŋ məta , yi ta kȧyokanɛ ka aŋfi , dɛ yi ta kathoŋkas kələpsɔ .
58006003	Yao , ka kamar ka Kuru-e , maŋ kɔnɛ nu rodi .
58006004	kotȧy-e bepi sə fɔf ta ŋaŋ aŋa po sɔthɔ ȧŋmothȧ , aŋa po tham ɔbɔthi wa ȧŋboya ŋa ro riana-e , aŋa po sɔthɔ ani ka ɔYina məsəm ,
58006005	dɛ yi aŋa po thȧm ɔfinɔ wa ȧrim ra Kuru , dɛ yi ɛfɔsɔ ya ȧdȧru ara ba kəder-e ;
58006006	bepi afəm awunɔŋ aŋ kala kəmuth-e , aŋ gbəli hɛ sɔ sɔthɔ kəthupi , kotȧy-e pə yi mɔ aŋ kȧl tȧŋ ɔWan ka Kuru ka akənt kəpəŋkinɛ ɔfu , ɔwa aŋ kȧl sambos kɔ gbafəth .
58006007	kotȧy-e ȧŋthɔf aŋa po sɔthɔ atɔm katkat , bepi aŋ kom mȧkomi ama mə yi məfinɔ ta aŋbȧf-e , aŋ tə sɔthɔ aŋruba ŋa Kuru .
58006008	Kɛrɛ bepi aŋ kom təbaŋk yi təsenduku , aŋ wur hɛ ŋani , ɔwa a won hɛ raŋka ŋi ; ɔwa a tə ləpsɔ thɔy ŋi .
58006009	Kɛrɛ , abɔthər , hali ma sə fɔf yaŋ-e , sə ba ananɛ afisa ta ȧtȧ nu , pə yi mɔ ananɛ ta mȧtȧy ama mə kɔ ka kakisi ka nu .
58006010	kotȧy-e , Kuru ɔ ba hɛ məkənə tə kəpənɛ mapanth ma nu ma mȧbɔthər ama nə poŋ tɔri salata ȧŋes ŋɔŋ , ma nə po mar aŋfəm ŋɔŋ , ɔwa nə kȧl mar ŋa sɔ haŋ ka-ake .
58006011	Sə fela kȧmȧ ukin o kin ka nu ɔ bȧsər tɔri kayasyas kin kati kəkɔ ka ɔlasər wa kagbak ȧmerȧ haŋ ka ɔthalnɛ .
58006012	Kama nə te yi ayay , kɛrɛ nə tansanɛ ŋaŋ aŋa sɔthɔ ɛlahiri asabu ŋa kȧlanɛ dɛ yi kamuyu ka ŋaŋ .
58006013	kotȧy-e , ma Kuru ɔ sɔŋ aŋlahiri ka Ebraham-e , ɔ gbiŋ ka aŋyɛthɛ ŋɔŋ , pəkasifɛ ulɔm ɔ yi hɛ ɔwe yi ubana uthasi kɔ ,
58006014	kɔ pa , Tɛntɛnɛ i ti ruba mu yi aruba , ɔwa i ti bȧrȧ mu yi kəbar .
58006015	Ɔwa ma Ebraham ɔ po muyu haŋ-e , ɔ sɔthɔ tɛn aŋlahiri .
58006016	Afəm a kəpet aŋ tə gbiŋ ka ara thasi ŋa ; ɔwa kəgbiŋ kəbaksər kə tə pons apa o pa .
58006017	Tiyȧŋ ma Kuru ɔ yema tɔri ŋaŋ aŋa ba kəsɔthɔ aŋlahiri ŋɔŋ to mȧselɔ mɔŋ mə gbəli hɛ siŋkar-e , ɔ bȧksər ŋi yi agbiŋ ,
58006018	kȧmȧ ka mȧtay mȧrəŋ ama te gbəli siŋkar , ro pə yi ɔfɔy hɛ tȧy ta Kuru tə kəyema-e , saŋ aŋa po thɔŋ gbukɛ ka ɔdɛr ɔmaŋknɛ tə kəwop kagbak ȧmerȧ ȧke a bot rodi ka su-e , sə gbəli ba kəbȧkəs kəbuth kəfinɔ .
58006019	Ɔwa sə ba kagbak ȧmerȧ ake , ȧke yi mɔ rǝka rəpələnɛ rəbaki mədɛr , pə yi mɔ kagbak ȧmerȧ ka tȧteŋ ȧke gbəli wɔŋ ka ɔdɛr ɔsəm thɔŋ bɛ rodarəŋ ka ȧŋkunkla .
58006020	Ro Yisɔs ɔ po thas mɔ ɔTəma kədi ta ȧtȧ su , ma ɔ səkɛ ufode ubana ka kagbanth ka Mɛlkisidɛk thȧnkȧŋ thəbana .
58007001	kotȧy-e , ɔMɛlkisidɛk ɔwe , ɔwe yi mɔ-e ɔbȧy ka ro Salem dɛ yi ɔfode ka Kuru Məsaba-e , ɔ gbanɛ Ebraham ma ɔ wur kəwur ka kədifəth aŋbȧy , kɔ ruba kɔ ,
58007002	ka Ebraham ɔ sɔŋ kɔ ayaka ka mayɛt bɛ ; ( ma pə yi ka ɔtɔtɔkɔ ka katepa ka ȧŋes ŋɔŋ ɔ yi ɔbȧy ka mȧlompi , ɔwa ɔ yi sɔ ɔbȧy ka ro Salem , pə yi mɔ-e ɔbȧy ka mȧthɔfəl .
58007003	Ɔ ba hɛ ukas , ɔ ba hɛ ukara , ɔ ba hɛ abemba ; ɔ ba hɛ ɔtəpɛr thalɔm ɔgbanthir ; ta ȧŋsabu aŋe ɔ bȧlȧnɛ mɔ ɔWan ka Kuru ) kɔ tiyȧ ufode ta thȧbana .
58007004	Kal nanɛ aŋfɔsɔ abana aŋa ɔwuni ɔwe ɔ ba , tə kəsɔthɔ ayaka ka ɛyɛt ɛluk ya Ebraham ɔbemba .
58007005	Tə tɛntɛnɛ aŋwuth ŋa Libay aŋa ba mapanth ma rafode , aŋ ba məmari tə kəgbasi ɛyaka kəwur ka aŋfəm kətȧŋȧnɛ ka ȧŋthɔ , pə yi mɔ-e , kəwur ka aŋwɔnt ŋaŋ hali aŋ yi ka rȧkomra ra Ebraham .
58007006	Kɛrɛ Mɛlkisidɛk ɔwe te yi ka rȧkomra ra ŋaŋ ɔ malanɛ ɛyaka ka Ebraham , ɔwa ɔ ruba kɔn ɔwe ba ɛlahiri .
58007007	Ɔwa wuni ɔ gbəli hɛ pɛnsa kəpa ɔbana ɔ tə ruba ɔlɔl .
58007008	Anɔ , afəm aŋa ba tə kəfi aŋ sɔthɔ ɛyaka ; kɛrɛ ri-e , a seri kəpa kɔn ɔwe sɔthɔ yi ɔ yi ukəli .
58007009	Ɔwa pə bȧlȧnɛ mɔ-e , Libay sɔ , ɔwe sɔthɔ ɛyaka-e , ɔ sɔŋ ɛyaka kətaŋ ka Ebraham .
58007010	kotȧy-e ɔ yi ras rokor ka ɔkas kɔŋ ma Mɛlkisidɛk ɔ gbanɛ yi Ebraham .
58007011	Tiyȧŋ bepi pə yi kəgbenthis kə la yi naŋ ka rafode ra Libay-e , ro pə yi aŋfəm aŋ sɔthɔ ȧŋthɔ , to pə som ufode ulɔm ɔ ba tə kəder ka kagbanth ka Mɛlkisidɛk beta ka kagbanth ka Erɔn-e ?
58007012	Pəkasifɛ ma rafode rə siŋkar-e , a ba sɔ kəsiŋkar ȧŋthɔ .
58007013	kotȧy-e a fɔf mȧtȧy ame salata wuni ɔwe yi rə ȧbɔnshɔ ȧlɔm . Ɔwa ka ȧŋbɔnshɔ ŋati hali wuni kin ɔ la hɛ yɔ mapanth ma ȧŋbɛsɛ .
58007014	Sə tȧrȧ kəpa ɔMarki kȧsu ɔ wur ka ȧŋbɔnshɔ ŋa Yuda , ɔwa ta ȧŋbɔnshɔ ŋati Mosis ɔ pa hɛ koko salata rafode .
58007015	Ɔwa pə tha thɔŋ sɔk su gbəraŋ bepi pə yi ti-e , ufode ulɔm ɔ yi tə kəder ka mȧbȧlȧnɛ ma Mɛlkisidɛk-e ,
58007016	ɔwe sɔthɔ rafode rɔŋ , pə yi hɛ kətȧŋȧnɛ ka ȧŋsiraŋ ŋa ȧŋthɔ , kɛrɛ ka aŋfɔsɔ ŋa aŋesəm thəbana .
58007017	kotȧy-e a seri ta atɔŋ kəpa , Munɔ mə yi ufode ta thəbana , Kətaŋ ka kagbanth ka Mɛlkisidɛk .
58007018	Ka ȧŋgbȧp ŋin a nasi ȧŋthɔ ȧtɔtɔkɔ , pəkasifɛ aŋ yi ayay , ɔwa aŋ mar hɛ .
58007019	( kotȧy-e ȧŋthɔ aŋ səki hɛ koko rəgbenthis ) . Kɛrɛ ka ȧŋgbȧp alɔm a sɔŋ su kəgbak ȧmerȧ kəfisa , ɔwa kətȧŋȧnɛ kati sə gbəli fatər Kuru .
58007020	Ɔwa a bȧksər rafode rəfu rati rə agbiŋ ,
58007021	kotȧy-e ŋaŋ aŋa la yi afode thəpaŋ-e , aŋ gbasi matəma maŋ kəte ba agbiŋ , kɛrɛ ɔwe-e a bȧksər kɔ rə agbiŋ kəpa ye , ƆMariki ɔ poŋ gbiŋ , ɔwa ɔ siŋkar hɛ mabotəs mɔŋ , Munɔ mə yi ufode ta thȧnkȧŋ thəbana .
58007022	Te ba ti Yisɔs ɔ yi aŋseri ŋa alemranɛ afisa .
58007023	Ɔwa tɛntɛnɛ aŋfode ȧtɔtɔkɔ aŋ yi agbȧthi , pəkasifɛ rəfi rə bɛnt ŋa tə kətia ka rafode .
58007024	Kɛrɛ ɔwuni ɔwe-e , ɔ wop rafode rɔŋ thȧnkȧŋ thəbana , pəkasifɛ ɔ yi ta thȧnkȧŋ thəbana .
58007025	Tiyȧŋ ɔ gbəli kisis ŋaŋ fewu aŋa der ka Kuru kətȧŋȧnɛ ro ŋɔŋ ma ɔ yi ukəli thȧnkȧŋ tə kənɛmthɛnɛ ta ȧtȧ ŋaŋ .
58007026	kotȧy-e , ɔbeki su tə kəba ufode ubana mɔ ɔwe-e , ɔwe yi usəm-e , upaŋi yaŋfa-e , ugbəraŋ-e ; ɔwe yi ugbaskɛ ka afəm ka ahakɛ , dɛ yi ɔwe a ŋata ɔbɔli rəkɔm pəthas kȧriyana .
58007027	Ɔwe tǝ ba kəwura sathka ȧrey o rei mɔ afode alɔm , ka ɔtɔtɔkɔ ta ɛhakɛ yɔŋ , ɔwa rodarəŋ kati ta ɛhakɛ ya aŋfəm . Kotȧy-e ɔ po yɔ ti win , ma ɔ sɔndnɛ .
58007028	Tə tɛntɛnɛ ȧŋthɔ aŋ tə thith wuni kəpet ka rayay rɔŋ tə kəyi ɔfode ubana-e , kɛrɛ ȧrim ra aŋgbiŋ , ara der rodarəŋ ka ȧŋthɔ rə thith ɔWan ɔwe yi ugbenthis thȧnkȧŋ thəbana .
58008001	Ɔwa aŋkolo ŋa mȧtȧy ama sə po fɔfȧnɛ , ŋi aŋe ; sə ba ufode ubana ɔwe po yirȧ ka kȧdiyɔ ka kawaŋ ka rȧbȧy ra ɔKuru ka ayiki ro riyana .
58008002	Kɔnɔ yi uFode ka ɔdɛr ɔsəm , dɛ yi ka ȧŋseth ŋa akotha atəteŋ ŋa Kuru , aŋa ɔMarki ɔ bɛmpa , pə yi hɛ wuni kəpet .
58008003	kotȧy-e a thith ufode o fode ubana tə kəsɔŋ ɛboya dɛ yi sathka ; tiyȧŋ ɔfode ubana ɔwe , thambe kɔnɔ sɔ ɔ ba ara ɔ gbəli sɔŋ .
58008004	Bepi ɔ yi ras nɔru-e , ɔ gbəli hɛ yi naŋ ufode bɛ-e , pəkasifɛ afode alɔm aŋ yi aŋa sɔŋ ɛboya kətȧŋȧnɛ ka ȧŋthɔ ;
58008005	aŋa bȧtho kətȧŋȧnɛ ka mȧbȧlȧnɛ dɛ yi anthunthəranɛ ŋa ɔdɛr ɔsəm wa ro riyana , kotȧy-e ma Kuru ɔ tɔri Mosis ma ɔ yema bɛmpa ȧŋseth ŋa akotha-e , ɔ pa , Kəli kȧmȧ mə bɛmpa koko bɛ kətȧŋȧnɛ ka mȧbȧlȧnɛ ama i po tɔri mu ka kateŋ .
58008006	Kɛrɛ ka-ake kayɔna ȧke Krayst ɔ po sɔthɔ kia tha yi kəfinɔ , kotȧy-e ɔ yi ukasa ka aŋlemranɛ afisa-e , aŋa təmȧ rokɔm ka ɛlahiri ɛfisa .
58008007	kotȧy-e bepi aŋlemranɛ ȧtɔtɔkɔ aŋ ba hɛ kɛrɛ , aŋ ba hɛ mən naŋ tə kəthɛns alɔm .
58008008	Kɛrɛ ɔ thɛkɛ ŋa kotȧy-e ɔ pa , Kəla , marey mə tə der , ɔMarki ɔ pa , Ma i ti təmsər alemranɛ afu yi rȧkomra ra Isrɛl , Dɛ yi rȧkomra ra Yuda :
58008009	Pə yi hɛ mɔ aŋlemranɛ aŋa i təmsər yi aŋbemba ŋaŋ , Ka ȧŋrey ma i wop ŋa ka kȧta tə kəwura ŋa ka ȧŋthɔf ŋa Iyipt , Pəkasifɛ aŋ bȧkər hɛ ka aŋlemranɛ a mi , Tesom i bȧr ŋa kəmuth , yaŋ ɔMarki ɔ pa .
58008010	Kɛrɛ aŋlemranɛ ŋi aŋe aŋa mɛ re sek yi rȧkomra ra Isrɛl , Kədarəŋ ka marey mati , ɔMarki ɔ pa . I ti bot ɛthɔ ɛ mi ka ɛnanɛ yaŋ , I ti gbal yi ka ɛmerȧ yaŋ . Ɔwa i ti yi ɔKuru ka ŋaŋ , ɔwa ŋaŋ aŋ tə yi aŋfəm a mi .
58008011	Aŋ ba hɛ sɔ kəthəksa wuni o wuni ɔfatanɛ kɔŋ , Dɛ yi wuni o wuni ɔwɔnt kɔŋ , tə kəpa , Tara ɔMarki ; kotȧy-e ŋaŋ bɛ aŋ tə tȧrȧ mi , Kətəp ka ɔlɔl haŋ kəkɔ ka ɔbana .
58008012	kotȧy-e i ti ba ȧney ka makənə maŋ , Ɔwa i ba hɛ sɔ kəkala ȧmerȧ ka ɛhakɛ yaŋ .
58008013	Ma ɔ pa , Alemranɛ afu , pə yi kəpa ɔ po səki antɔtɔkɔ akur . Ɔwa rəka o rəka ara mə bȧk dɛ yi ara mə kura rə won hɛ thas .
58009001	Hali aŋlemranɛ ȧtɔtɔkɔ aŋ ba ɛsiraŋ ya kabȧtho kati , dɛ yi ɔdɛr ɔsəm wa ȧdȧru are .
58009002	kotȧy-e a po bɛmpa aseth ŋa akotha ; ka ȧŋkonko ȧtɔtɔkɔ aŋa a tela ɔdɛr ɔsəm , ro a bɛnɛ kamulɛ , yi ȧŋthebul dɛ yi kabo kəsəm .
58009003	Ɔwa rodarəŋ ka ȧŋkunkla-e ȧŋkonko alɔm aŋ yi aŋa a tela ɔdɛr ɔsəm thɔ bɛ ,
58009004	ro a bɛnɛ ampɔthi ŋa mȧbɔŋɔ ta aŋgboŋgbo , dɛ yi akuma kəsəm ka aŋlemranɛ ȧke a bɛmpa rə məbɔŋɔ rəmaŋ . Rokor kati a bɛnɛ ȧŋbɔl ŋa mȧbɔŋɔ ta ȧŋmana , dɛ yi kȧtək ka Erɔn ȧke poŋ pɔs , dɛ yi ɛwalka ya aŋlemranɛ .
58009005	Ɔwa rokɔm kati ɛtɛrubim ɛ gbakərnɛ rokɔm ka kawaŋ ka ȧney ; kɛrɛ i gbəli hɛ tɔri ta mayɛt məgbaskɛ ame ka-ake .
58009006	Ma a po botəs mȧtȧy ame yaŋ-e , aŋfode aŋ wɔŋ lɔkɔ o lɔkɔ ka ȧŋkonko ȧtɔtɔkɔ tə kəyɔ mapanth məsəm ma Kuru .
58009007	Kɛrɛ ka ȧŋkonko aŋa bekȧ yɛrəŋ-e , ɔfode ubana son kɔnɔ wɔŋ di win kəren o kəren , kɛrɛ ɔ wɔŋ hɛ thambe ɔ ba mətir ama mɔ sɔŋ ta aŋyɛthɛ ŋɔŋ , dɛ yi ta ɛhakɛ ya aŋfəm .
58009008	Yaŋ ɔYina məsəm ɔ tɔri kəpa aroŋ da wɔŋ ka ɔdɛr ɔsəm thɔ bɛ-e rə tha tɔrinɛ hɛ ras , fanama ȧŋkonko ȧtɔtɔkɔ aŋ təmȧ .
58009009	Atȧy ȧte tə yi amɔl ta ȧŋlɔkɔ aŋe . Kətaŋanɛ kati a sɔŋ ɛboya yi sathka , ɛyɛ te gbəli yɔ ɔwuni ɔwe bȧtho ɔ yi ugbenthis .
58009010	Mayɔs mati bɛ mə təmȧ gbo ta ɛdi yi ɛmun , dɛ yi kȧfethər kəgbanthɛ gbanthɛ ama yi masəm ma rawuni kəpet , ama yi gbo haŋ ka ȧŋlɔkɔ ŋa kȧlompəs tȧy aŋ bek .
58009011	Kɛrɛ ma Krayst ɔ ŋaibinɛ mɔ ufode ubana ka mȧtȧy məfinɔ ama mə der-e , ka ȧŋlɔkɔ ŋati kətȧŋȧnɛ ka ȧŋseth ŋa akotha abana afisa , ( aŋa a te bɛmpa rɛ məta mɔ rəka ra ȧdȧru are ) ,
58009012	ɔ wɔŋ win haŋ thəbana ka ɔdɛr ɔsəm thɔ bɛ , kɔ gbasi mȧtir mɔŋ gbeŋ , pə yi hɛ mȧtir ma atir dɛ yi təna təfɛth . Yaŋ ɔ sɔthɔ kakisi kəthəbana ta ȧtȧ su .
58009013	Pəkasifɛ bepi mȧtir ma atir yi ɛthura , dɛ yi ȧros ra una ubɛra ara a wɔnsir aŋfəm ayifas-e ɛ gbəli səməs tə kəfethər andɛr-e ,
58009014	pə tha gbethi mȧtir ma Kraystȧŋ ɔwe sɔndnɛ ugbəraŋ ka Kuru kətȧŋȧnɛ ka ɔYina uthəbana-e , mə gbəli fethər ɛmerȧ ɛ nu kəwur ka məyɔs məfi kəkɔ ka kəbatho ɔKuru ukəli .
58009015	Te ba ti ɔ yi ukasa ka aŋlemranɛ afu , kȧbi ɔ po fi tə kəbani ɛhakɛ yaŋ aŋa la yi roratha ka aŋlemranɛ ȧtɔtɔkɔ , kȧmȧ ŋaŋ aŋa a po tela aŋ gbəli sɔthɔ aŋlahiri ŋa akɛŋ ka thəbana .
58009016	kotȧy-e ro areka ŋa alemnɛ aŋ yi-e , rafi ra ɔwe bɛmpa ŋi rə ba kəyi sɔ .
58009017	Pəkasifɛ areka ŋa alemnɛ aŋ ba gbo afɔsɔ rodarəŋ ka rafi ; aŋ ba hɛ afɔsɔ bepi ɔwe bɛmpa ŋi ɔ yi ras ukəli .
58009018	Tiyȧŋ a bȧksər hɛ hali aŋlemranɛ ȧtɔtɔkɔ kəte loŋ mətir .
58009019	kotȧy-e ma Mosis ɔ po tɔri aŋfəm sɛŋk aŋyamari ŋa ȧŋthɔ bɛ-e , ɔ gbasi mȧtir ma təna tɔfɛth yi atir , yi mȧnt yi amulfu məyim , yi ɛbuma ɛronkəth ɛyɛ mə a lei ahisɔp , ɔwa ɔ wɔnsir wɔnsir ȧkȧfȧ ka ȧŋthɔ , dɛ yi sɔ aŋfəm bɛ ,
58009020	kɔ pa , Ame-e , mə yi mȧtir ma aŋlemranɛ aŋa Kuru ɔ sek do rɔnu .
58009021	Yaŋ ɔ kȧl sɔ wɔnsir mȧtir ka ȧŋseth ŋa akotha yi ka mayɛt bɛ ama a yɔna mapanth məsəm .
58009022	Ɔwa ka ȧŋthɔ pə bun yi a fethər koko bɛ rə mətir ; kȧbi rə kəte loŋ mətir-e , katerɔ ka ɛhakɛ kə yi hɛ .
58009023	Tiyȧŋ pə yi ɔlompi kȧmȧ a gbərans mȧbȧlȧnɛ ma mȧtȧy ma ro riyana rɛ ɛyɛt ɛye ; kɛrɛ mȧtȧy ro riyana gbeŋ mə yi tə kəba sathka təbaki mɔlɔ təthasi ȧte .
58009024	kotȧy-e Krayst ɔ wɔŋ hɛ rə ɔdɛr ɔsəm thɔ bɛ ɔwe wuni ɔ bɛmpa , ɔwe yi gbo mȧbȧlȧnɛ ma tȧteŋ ; kɛrɛ ɔ po wɔŋ ro riyana gbeŋ tə kətɔrinɛ ka kȧbəprȧnɛ ka Kuru ta ȧtȧ su .
58009025	Ɔwa ɔ wɔŋ hɛ ri kȧmȧ ɔ sɔndnɛ katkat , mɔ mȧ ɔfode ubana mɔ wɔŋ ka ɔdɛr ɔsəm thɔ bɛ kəren o kəren yi mȧtir ama te yi amɔŋ .
58009026	kotȧy-e bepi pə yi yaŋ Krayst ɔ ba naŋ tə kəsɔndnɛ ɛlɔkɔ ɛlai kȧbi ka ɔtəpɛr wa ȧdȧru ; kɛrɛ ka-ake ka ɔthalnɛ wa aŋyamana ɔ po tɔrinɛ win haŋ thəbana tə kəpons ɛhakɛ kətȧŋȧnɛ ka kasɔndnɛ kɔŋ .
58009027	Ɔwa ma pə yi ti-e , wuni o wuni ɔ ba tə kəfi win , kɛrɛ rodarəŋ ka rəfi-e , kathoŋkas kə yi .
58009028	Ya pə yi sɔ-e , Krayst ɔ po sɔndnɛ win tə kəsara ɛhakɛ ya afəm agbȧthi ; ɔwa ɔ tə kȧl tɔrinɛ kȧbeka mȧrəŋ , pə yi hɛ salata ɛhakɛ , kɛrɛ tə kəkisis ŋaŋ aŋa mə kəlianɛ ta atɔŋ .
58010001	Te ba ti kȧbi ȧŋthɔ aŋ ba gbo ȧŋmumpəl ŋa mȧtȧy məfinɔ ama ba kəder-e , beta aŋ ba mȧtȧy mati məgbenthis-e , aŋ gbəli hɛ yɔ kȧmȧ thȧnkȧŋ asathka ȧtȧ a sɔŋ kəren o kəren tə gbenthis ŋaŋ aŋa fatər .
58010002	Bepi pə yi hɛ ti-e , a gbəli hɛ naŋ tey kəwura ti-i ? Pəkasifɛ bepi a po thɔŋ fethər ŋaŋ aŋa fatər win-e , ɛnanɛ yaŋ ɛ ba hɛ sɔ kəkara ŋa mȧtəlnɛ ma ɛhakɛ .
58010003	Kɛrɛ asabu ŋa asathka tati aŋ kala ȧmerȧ ta ɛhakɛ kəren o kəren .
58010004	Pəkasifɛ mȧtir ma ɛthura dɛ yi atir mə ba hɛ afɔsɔ tə kənɔi ɛhakɛ hali .
58010005	Tiyȧŋ ma ɔ der ka ȧdȧru , ɔ pa , Sathka dɛ yi aboya mə fela hɛ , Kɛrɛ mə bɛnɛnɛ adɛr ta ȧtȧ mi .
58010006	Mə ba hɛ məbɔnɛ salata sathka təthɔy thalɔm sathka ta ɛhakɛ
58010007	Ka ȧŋlɔkɔ ŋati i pa , Kəla i po der Tə kəyɔ mȧselɔ ma mu ɔKuru , Mɔ mə a po gbal ta salata minɛŋ ka ȧkȧfȧ kəsəm .
58010008	Ma ɔ pa , Mə fela hɛ , ɔwa mə ba hɛ məbɔnɛ ka sathka yi ɛboya , yi sathka təthɔy , dɛ yi sathka ta ɛhakɛ ȧtȧ a sɔŋ kətȧŋȧnɛ ka anthɔ-e ;
58010009	ɔ pa sɔ , I der tə kəyɔ mȧselɔ ma mu ɔKuru . Ɔ nɔy antɔtɔkɔ kȧmȧ ɔ gbəli təmsər ȧŋbekȧ yɛrəŋ .
58010010	Ɔwa kətȧŋȧnɛ ka mȧselɔ mati a po səməs su asabu ŋa kasɔndnɛ ka ȧŋdɛr ŋa Yisɔs Krayst win haŋ thəbana .
58010011	Ufode o fode ɔ təmȧ tə kəyɔna ȧrey o rey , rə kəsɔŋ katkat sathka tin ȧtȧ te gbəli nɔy ɛhakɛ ɛ su thȧnkȧŋ .
58010012	Kɛrɛ ɔfode ɔwe-e , ma ɔ po sɔŋ sathka ta ɛhakɛ win haŋ thəbana , ɔ yirȧ ka kȧta kədiɔ ka Kuru .
58010013	Ɔ kar haŋ a bot atheranɛ ŋɔŋ ka ȧtȧtək tɔŋ ratha ,
58010014	kotȧy-e asabu ŋa sathka tin ɔ poŋ gbenthis ŋaŋ aŋa yi asəməs-e thȧnkȧŋ thəbana .
58010015	Sə ba sɔ maseri ma ɔYina ma ɔ po pa ,
58010016	Aŋlemranɛ ŋi aŋe aŋa minɛ mɛ sek dɛ yi ŋaŋ Rodarəŋ ka marey mati , ɔMarki ɔ pa , I ti bot ɛthɔ ɛ mi ka ɛmerȧ yaŋ , Ɔwa i ti gbal yi ka ɛnanɛ yaŋ ,
58010017	Ɔ pa sɔ , I gbəli hɛ sɔ kala ȧmerȧ ka ɛhakɛ yi makənȧ maŋ .
58010018	Tiyȧŋ ro kȧterɔ ka ɛhakɛ mɔ ake kə yi-e , kəwurɔ sathka təlɔm kə yi hɛ sɔ .
58010019	Te ba ti awɔnt , ma sə ba təbuth təbaki tə kəwɔŋ ka ɔdɛr ɔsəm thɔ bɛ asabu ŋa mȧtir ma Yisɔs-e ,
58010020	ka aroŋ dəfu dɛ yi rəkəli ara ɔ po kanthɛ su , tə kəthas ka ȧŋkunkla , pə yi mɔ-e , kətaŋ ka ȧŋdɛr ŋɔŋ ;
58010021	ɔwa ma sə ba sɔ uFode ubana rokɔm ka ȧŋseth ŋa Kurɔŋ ,
58010022	maŋ fatər kɔ nu gbɛpti yi ȧmerȧ atəteŋ ka ɔlasər wa kȧlanɛ-e , rə kəba ɛmerȧ ɛ su ɛyak kəwur ka ɛnanɛ ɛləs , dɛ yi madɛr ma su məfethər rɛ mȧnt məgbəraŋ .
58010023	Maŋ wop nu gbaŋ kȧlanɛ kȧsu kȧmȧ kə te yiŋkthanɛ ; kotȧy-e kɔn ɔwe sɔŋ su aŋlahiri ɔ yi ubɔthi lanɛ .
58010024	Maŋ gbonkthasnɛ nu ukin dɛ yi ulɔm kəkɔ ka mȧbɔthər yi mȧyɔs məfinɔ .
58010025	Ɔwa maŋ te nu pənɛ tə kəgbanɛ rɔkin , mɔ mə afəm alɔm mə aŋ pənɛ ; kɛrɛ maŋ bȧksəranɛ nu təbuth , pə tha gbethi ma nə nənk kəpa ȧŋrey ŋa Krayst aŋ po fat .
58010026	kotȧy-e bepi sə yɔ ɛhakɛ kəsias kədarəŋ ka ma sə po sɔthɔ kȧtȧrȧ ka tateŋ-e , sathka təlɔm tə yi hɛ ta ɛhakɛ ,
58010027	koko rə tiyȧ hɛ sɔ thambe kəkəlianɛ rə rənes ta kathoŋkas , dɛ yi rəbaŋ mɔ nȧnt ara yi tə kələsər antheranɛ ŋa tȧteŋ .
58010028	Wuni o wuni ɔwe farki ȧŋthɔ ŋa Mosis a dif kɔ kəte ba ȧney ka maseri ma afəm ŋarəŋ thalɔm asas .
58010029	Kɛrɛ kɔn ɔwe mə nas nas ɔWan ka Kuru-e , dɛ yi ɔwe nənk ɔyai mȧtir ma aŋlemranɛ aŋa po səməs kɔ-e , ɔwa ɔwe say sɔ ɔYina ka aboŋa-e , nə nanɛ hɛ kəpa kɔnɔ yi ubeki tə kəsɔthɔ athalər athasər-i ?
58010030	kotȧy-e sə tȧrȧ kɔn ɔwe po pa , Minɛ ba kəkalɔ , minɛ i ti ram . Ɔwa sɔ-e , ƆMariki ɔ tə thonkas aŋfəm ŋɔŋ .
58010031	Tȧy təninis tȧŋ tə kəfumpɔ ka mȧta ma ɔKuru ukəli .
58010032	Kɛrɛ kala ȧmerȧ ka marey ma thəpaŋ . Rodarəŋ ka ma nə po sɔthɔ ȧŋmothȧ-e , nə po muyu kətim kəbaki mədɛr , rɛ ɛsɔmpanɛ .
58010033	Ka ȧŋgbȧp ŋin-e , a sambos nu ka ɔgbaif rə tənal dɛ yi ɛsɔmpanɛ ; ka ȧŋgbȧp alɔm nə yi ayeranɛ dɛ yi ŋaŋ aŋa ba ɛsɔmpanɛ ɛwunɔŋ .
58010034	Ȧtesoma-e nə ba ȧney ka atɛndɛbira , ɔwa nə kȧl selɔ rə məbɔnɛ ma a luk ɛyɛt ɛ nu , kȧbi nə tȧrȧ kəpa nə ba kɛŋ kəfisa ȧke ba kətia thȧnkȧŋ .
58010035	Te ba ti te nu gbapɛ kapələnɛ ka nu ȧke mə ba ȧrȧm abana .
58010036	kotȧy-e nə ba tə kəmuyu , kȧmȧ ma nə po yɔ mȧselɔ ma Kuru-e , nə tə sɔthɔ aŋlahiri :
58010037	Pəkasifɛ pə tiyȧ gbo ɔthan kȧmȧ ɔwe yi tə kəder ɔ tə der . Ɔ kali kali hɛ sɔ .
58010038	Kɛrɛ ȧŋbɔy a mi ulompi ɔ tə ba aŋesəm kətaŋ ka kəlanɛ , Ɔwa bepi ɔ kȧl mədarəŋ-e , ȧŋmerȧ a mi aŋ ba hɛ sɔ məbɔnɛ ro ŋɔŋ .
58010039	Kɛrɛ saŋ sə yi hɛ mɔ ŋaŋ aŋa kȧl mədarəŋ , sə yi mɔ ŋaŋ aŋa lanɛ haŋ kəkɔ ka kakisi ka ɛŋesəm yaŋ .
58011001	Tiyȧŋ kȧlanɛ kə yi kapələnɛ ka mȧtȧy ta ama mə sə gbakər ȧmerȧ , ɔwa kə yi sɔ maseri ma mȧtȧy ama mə sə te tha nəŋka rəfɔr .
58011002	Kətaŋanɛ kati aŋbȧki thəpaŋ aŋ sɔthɔ mes məfinɔ .
58011003	Asabu ŋa kȧlanɛ sə tȧrȧ kəpa a bɛmpa ȧdȧru ka ȧrim ra Kuru , te ba ti sə tȧrȧ kəpa ɛyɛt ɛyɛ sə nəŋka rəfɔr-e , a bɛmpa yi kəwur ka ɛyɛt ɛyɛ sə te gbəli nənk .
58011004	Rə kəlanɛ-e , Ebɛl ɔ sɔŋ Kuru sathka təbeki təthasi Ken , ɔwa di kati a seri ta atɔŋ kəpa ɔ yi ulompi ; ka Kuru ɔ sɔŋ maseri mati sɔ ma a malanɛ ɛboya yɔŋ , kɔ fi kɛrɛ salata kȧlanɛ kɔŋ-e , ɔ fɔf ras .
58011005	Rə kəlanɛ a sɛmpi Inɔk ka ȧdȧru kȧmȧ ɔ te nənk rəfi ; ɔwa a nənk hɛ kɔ sɔ pəkasifɛ Kuru kɔnɔ poŋ gbasi kɔ ; ɔwa yeŋka ɔ gbasi kɔ-e , ɔ ba maseri kəpa ɔ bɔnɛs Kuru finɔ .
58011006	Kɛrɛ rə kəte ba kəlanɛ sə gbəli hɛ bɔnɛs Kuru , kotȧy-e ɔwuni ɔwe fatər Kuru-e , thambe ɔ lanɛ kəpa Kuru ɔ yi-e , ɔwa sɔ-e , ɔ tə kȧl rȧm ŋaŋ aŋa thɛns kɔ tə tɛntɛnɛ .
58011007	Rə kəlanɛ Now , ma Kuru ɔ maŋ kɔ salata mȧtȧy ama ɔ te tha nəŋk-e , ɔ su ɛləns , kɔ bɛmpa abil tə kəkisis rȧkomra rɔŋ ; ɔwa di kati ɔ sɔŋ ȧdȧru mətheri , kɔ sɔthɔ mȧlompi ama yi ka kəlanɛ .
58011008	Rə kəlanɛ Ebraham ma a tela kɔ tə kəwur ka aŋfəm ŋɔŋ kȧmȧ ɔ kɔnɛ ka ȧŋthɔf aŋa ɔ yi tə kəsɔthɔ mɔ kɛŋ-e , ɔ kɔnɛ , hali ma ɔ te tȧrȧ ro mɔ kɔ-e .
58011009	Rə kəlanɛ ɔ yirȧ ka ȧŋthɔf ŋa aŋlahiri mɔ ka athɔf ȧtel , kɔ yirȧ ka ɛseth ya atotha yi Aysak dɛ yi Yekɔb , aŋwuth ŋɔŋ aŋa ba tȧy tin dɛ yi kɔn ka aŋlahiri .
58011010	kotȧy-e ɔ kəlianɛ ta kȧpet ȧke ba mətəmər məbaksər , ȧke pə yi Kuru kɔnɔ yi ɔtəpi dɛ yi ɔbɛmpa .
58011011	Rə kəlanɛ Sara kɔn kɔnɔnɛ ɔ sɔthɔ afɔsɔ tə kəkom hali ma ɔ po thas ȧŋlɔkɔ ŋati-e , pəkasifɛ ɔ lanɛ kəpa kɔn ɔwe sɔŋ kɔ aŋlahiri ɔ yi ubɔthi lanɛ .
58011012	Tiyȧŋ , ka wuni kin ɔwe bȧlȧnɛ mɔ wuni fi-e , a kom awuth agbȧthi mɔlɔ ma atɔs ta kȧriyana , dɛ yi mɔlɔ ma kasənt ȧke yi ro baŋ rayɛr ȧke wuni ɔ te gbəli lɔm .
58011013	Aŋe bɛ-e aŋ fi ka kəlanɛ , aŋ sɔthɔ hɛ ɛlahiri , kɛrɛ aŋ nənk yi gbo abɔli poŋ , ɔwa aŋ malanɛ yi kaŋ seri kəpa aŋ yi atik dɛ yi afəm ŋa ɛbiyas ka ȧdȧru are .
58011014	kotȧy-e afəm aŋa mə pa sim təwunɔŋ aŋ tɔri gbəraŋ kəpa aŋ thɛns ȧŋthɔf ŋaŋ gbeŋ .
58011015	Ɔwa tɛntɛnɛ bepi aŋ kala ȧmerȧ ka ȧŋthɔf ro aŋ wur-e , aŋ tə ba naŋ aŋfɛrɛ tə kəkalanɛ ri .
58011016	Kɛrɛ ka-ake aŋ fela athɔf afisa aŋa yi mɔ ro riyana ; tiyȧŋ Kuru ɔ lap hɛ maŋ tela kɔ ɔKuru ka ŋaŋ , pəkasifɛ ɔ po bɛnɛnɛ kəpet ta ȧtȧ ŋaŋ .
58011017	Rə kəlanɛ Ebraham ma a mɛmər kɔ-e , ɔ wurɔ Aysak sathka ; yao kɔn ɔwe po sɔthɔ ɛlahiri ɔ selɔ tə kəsɔnd ɔwan kɔŋ ukin ,
58011018	ta ɔwe a po pa , Ka Aysak takomra ta mu tə tə wur ;
58011019	kɔ nanɛ kəpa Kuru ɔ gbəli yokas wuni hali ka rȧfi ; ɔwa pə bȧlȧnɛ mɔ ɔ kȧl sɔthɔ Aysak yathi kəwur ka rȧfi rati .
58011020	Rə kəlanɛ Aysak ɔ ruba Yekɔb-əŋ yi Isɔ ta salata mȧtȧy ama ba tə kəder .
58011021	Rə kəlanɛ Yekɔb-əŋ , ma ɔ yema fi-e , ɔ ruba aŋwuth ŋarəŋ ŋa Yosɛf ; ɔwa ɔ sanɛ ka kȧtək kɔŋ rə kəbatho Kuru .
58011022	Rə kəlanɛ , Yosɛf ma ɔ yema fi-e , ɔ tɔri aŋwuth ŋa Isrɛl to maŋ ba kəwur ro Iyipt , kɔ yamari ŋa sɔ ta tabanth tɔŋ .
58011023	Rə kəlanɛ aŋkomra ŋa Mosis aŋ maŋk kɔ yof ɛsas , pəkasifɛ aŋ nənk kəpa ɔ yi wath ubɔthi kəli uthasər ; aŋ nesa hɛ aŋyamari ŋa ɔbȧy .
58011024	Rə kəlanɛ Mosisȧŋ , ma ɔ po tɛŋa-e , ɔ selɔ hɛ a tela kɔ ɔwan ka ɔwan bɛra ka Fero ;
58011025	kɛrɛ ɔ thith tə kəsɔmpanɛ dɛ aŋfəm ŋa Kuru pəthas tə kəba mabɔnɛ məgbut ma ɛhakɛ .
58011026	Ɔ nanɛ kəpa kənakasi salata Krayst kə yi rəyola pəthasi atɛŋ bɛ ta ro Iyipt , ȧtesoma-e ɔ kəlianɛ ta ȧŋrȧm aŋa yi ro kəri .
58011027	Rə kəlanɛ ɔ wur ro Iyipt , ɔ nesa hɛ rabaŋ ra ɔbȧy , kotȧy-e ɔ muyu mɔ nənk ro ȧmerȧ ɔwe sə te nəŋka rəfɔr .
58011028	Rə kəlanɛ ɔ wop amet ma kapainɛ dɛ yi kawɔnsir mȧtir , kȧmȧ ɔwe po ləsər aŋwuth ȧtɔtɔkɔ ɔ te gboŋ sɔ aŋIsrɛl .
58011029	Rə kəlanɛ aŋ fəsi kȧbȧŋ kəyim mɔ roŋ dəwosi , kɛrɛ ma aŋfəm ŋa ro Iyipt aŋ mɛm tə kəyɔ ti sɔ-e , aŋ dinɛ ro baŋ .
58011030	Rə kəlanɛ ɛthatha ya ro Yɛriko ɛ fumpɔ bəm ma a gbətɔsnɛ yi mərey tȧmthədɛrəŋ .
58011031	Rə kəlanɛ Rehab , ɔbɛra urəpi ɔ fi hɛ kətɔŋ ka ante lanɛ pəkasifɛ ɔ malanɛ aŋtombəla yi məthɔfəl .
58011032	Ɔwa to mɛ gbəli sɔ pa-e ? kotȧy-e alɔkɔ aŋ tə pond mi tə kətɔri ta Kidiyɔnȧŋ , yi Barakȧŋ , yi Samsin-əŋ , yi Yɛfthaŋ ; ta Debid sɔ yi Samuɛlȧŋ , dɛ yi Aŋnȧbi ;
58011033	rə kəlanɛ aŋfəm aŋe aŋ tham təbȧy , aŋ yɔ məlompi , aŋ sɔthɔ ɛlahiri , aŋ kantha tasəŋ ta təsoyila ,
58011034	aŋ dimsi ɔbaŋ wa nȧnt , aŋ fisə kəwur ka rəfi ra agbathɔ , aŋ səkɛ abȧki mədɛr kəwur ka rəyai , aŋ yi abȧki təbuth tə kətim , aŋ bȧl asəfȧ ta aŋfəm ȧthȧnthonɛ .
58011035	Afəm abom aŋ sɔthɔ aŋfi a ŋaŋ aŋ kȧl yokanɛ ka kȧboma ; alɔm-e , a gbaŋar ŋa rə anakasi athasər , aŋ malanɛ hɛ kakisi ȧke a taka ŋaŋ , kaŋka gbo aŋ gbəli sɔthɔ ŋesəm afisa ka kakal yokanɛ ka aŋfi .
58011036	Ɔwa a mɛmər alɔm rə məsel mələs , ka a sap ŋa yi rəkɛt , yao a tand ŋa rə tɔrɛntha ka ȧŋseth ȧtərənkȧ ;
58011037	a ləməs ŋa yi məsar , a sera ŋa ratɔŋ , a gbɔns ŋa , a difȧ ŋa yi ɛgbathɔ , aŋ thasəsnɛ gbo ka ȧŋthɔf ka ɛreka ya təlɔmɛ yi atir . Aŋ tiyȧ rə amɔnɛ , ka a bȧr sɔmpar ŋa tə kəyɔ ŋa ɔbaŋ .
58011038	Ta aŋfəm aŋe ȧdȧru rə yi hɛ rəbeki . Aŋ lunɛ lunɛ ro wula yi təteŋ ; aŋ maŋknɛ ka təyaŋka yi ka təbi ro thɔf .
58011039	Kɛrɛ aŋfəm aŋe bɛ hali maŋ po sɔthɔ mes məfinɔ asabu ŋa kəlanɛ-e , aŋ nənk hɛ ɔlasər wa aŋlahiri gbeŋ .
58011040	Pəkasifɛ Kuru ɔ po nanɛ tȧy təfisa ta ȧtȧ su-e , kȧmȧ pə te yi naŋ a səki ŋa agbenthis kətei su rodarəŋ .
58012001	Tiyȧŋ ma ayama abana ŋa məseri aŋ kampər su yaŋ-e , maŋ gbapɛ nu koko ara mə bɛnt su , dɛ yi aŋhakɛ aŋa mə thiŋkər su katkat , ɔwa maŋ gbukɛ nu rə kəmuyu kȧgbȧkȧnɛ ȧke mə a bot rodi kȧsu .
58012002	Maŋ kəli nu Yisɔs təŋ , ɔTəpi yi ɔPons wa kȧlanɛ kȧsu ; ɔwe muyu akənt kəpəŋkinɛ ta salata mabɔnɛ ama yi kɔ rodi , kɔ farki mȧlap , ɔwa ɔ poŋ yirȧ ka kȧdiyɔ ka kawaŋ ka rȧbȧy ka Kuru .
58012003	kotȧy-e tȧmtȧmnɛ nu finɔ ta kɔn ɔwe muyu ɛpɛnsanɛ ya afəm ŋa ahakɛ kəŋamnɛ kɔ-e , kȧmȧ pə te lela nu haŋ nə thamrɔ rə ȧmerȧ .
58012004	Nə tha tim hɛ ras haŋ a loŋ mətir , tə kəŋamnɛ ahakɛ .
58012005	Nə po pənɛ ȧŋmȧŋ aŋa fɔfȧnɛ nu mɔ awuth-i ? Kəpa hɔ , Wan kȧmi , te farki ȧŋmȧŋ ŋa ɔMarki , Ɔwa te thamrɔ ma ɔ thalər mu ;
58012006	Pəkasifɛ ɔwe ɔMarki ɔ bɔthər-e , kɔnɔ mɔ sirans , Ɔwa ɔ sap wan o wan ɔwe ɔ po malanɛ .
58012007	Bepi nə muyu kȧmȧ a lompəs nu-e , Kuru ɔ gbasi nu mɔ awuth ŋɔŋ ; kotȧy-e uwan ureke ɔ yi ɔwe ɔkas kɔŋ ɔ te sirans-e ?
58012008	Kɛrɛ bepi a sirans hɛ nu mɔ mə a yɔ wath o wath-e , ȧŋlɔkɔ ŋati nə yi gbo awuth ŋa apure , ɔwa nə yi hɛ awuth atəteŋ .
58012009	Ma pə thas ri sɔ-e , sə po ba akas a su ka rawuni kəpet tə kəlompəs su-e , ɔwa sə poŋ sɔŋ ŋa ayiki ; sə gbəli hɛ nu bȧsər sanɛ ka ɔKas ka ɔYina kȧmȧ sə kisi-i ?
58012010	kotȧy-e tɛntɛnɛ aŋ sirans su ka alɔkɔ agbut mɔ mə aŋ nənk ti ɔfinɔ ; kɛrɛ Kurɔŋ ɔ yɔ ti tə kəmar su-e , kȧmȧ sə gbəli ba ȧgbȧp ka masəm mɔŋ .
58012011	Ka ɔgbut wuni mɔ sɔthɔ asiraŋ pə bɔnɛ hɛ kɔ , kɛrɛ ɔ baŋ kɔ ; halisa ka ɔgbanthir ŋaŋ aŋa sɔthɔ karusəm kati-e , aŋ tə wurɔ mȧkomi məthɔfəl ma məlompi .
58012012	Tiyȧŋ ŋata nu mȧta məgbɔgbəth dɛ yi tawu tərakəth .
58012013	Bɛmpa nu soŋ təlompi ta ȧtȧtək ta nu , kȧmȧ aŋgbɛthkɛ aŋ te yɛthȧ ; kɛrɛ kȧmȧ aŋ sɔthɔ kədamər .
58012014	Tȧŋ nu məthɔfəl rə afəm bɛ , yi masəm ama pə yi-e , thambe wuni ɔ ba ma-e , ɔ gbəli hɛ nənk ɔMarki .
58012015	Kəli nu finɔ kȧmȧ wuni o wuni ɔ te bun ȧŋboŋa ŋa Kuru ; ta thani rəka rəroŋkəth rə te lɔkɔ kətɔŋ ka nu-e , tə kəkɛthas nu , haŋ agbȧthi aŋ nɔkɔsnɛ .
58012016	Kəli nu finɔ kȧmȧ wuni rəpi thalɔm wuni ləs mɔ Isɔŋ , ɔwe thila rabȧki rɔŋ ta da rədi ɔ te yi kətɔŋ ka nu .
58012017	kotȧy-e nə tȧrȧ kəpa rodarəŋ kati-e , ma ɔ yema naŋ sɔthɔ aruba-e , a pɛnsa kɔ pəkasifɛ ɔ gbəli hɛ fir aŋfɛrɛ tə kəthupi hali ma ɔ thɛns ŋi asɔbɛ rə mantər .
58012018	kotȧy-e naŋ nə der hɛ ka kateŋ ȧke nə gbəli gboŋ rɛ məta-e , ȧke mara dɛ yi nȧnt , thalɔm ka kȧbi , yi asum , yi kəŋkəl kəbana ,
58012019	dɛ yi kətɔŋa ka kathɛma , dɛ yi sim ta təfɔf-e , sim tȧŋ ȧtȧ yɔ ŋaŋ aŋa təl ti-e aŋ nɛmthɛnɛ kȧmȧ a te sɔ sɔŋ ŋa kɛra kəwunɔŋ .
58012020	kotȧy-e aŋ gbəli hɛ muyu ȧtȧ a yamari , kəpa hali bepi usɛm ɔ gboŋ kateŋ-e , a yi tə kələməs kɔ yi məsar haŋ ɔ fi ;
58012021	ɔwa kakəli kati kə yi kəninis haŋ Mosis ɔ pa , Minɛ i yɛr yɛr yi rənes .
58012022	Kɛrɛ naŋ nə po der ka kateŋ ka Sayɔn-e , kȧpet ka ɔKuru ukəli , yi ka Yerusalɛm ȧke yi rokɔm , dɛ yi ka akobali kəbana ka amaleka agbȧthi ,
58012023	dɛ yi ka aŋgbanɛ ŋa aŋchɔch , pə yi mɔ aŋwuth ȧtɔtɔkɔ ŋa Krayst aŋa ba mes məgbal ro riyana , dɛ yi ka Kuru ɔthoŋkas kȧsu bɛ , dɛ yi sɔ aŋyina ŋa aŋlompi aŋa poŋ yi agbenthis ;
58012024	dɛ yi ka Yisɔsȧŋ , ɔKasa ka aŋlemranɛ afu , dɛ yi ka mȧtir ma kəwɔnsir ama tɔri kɛra kəfisa pəthas mȧtir ma Ebɛl .
58012025	Bumnɛ nu kȧmȧ nə te pɛnsa ɔwe mə fɔf . Kotȧy-e bepi aŋbȧki a su aŋ pamp hɛ kəwur ka anthalər maŋ pɛnsa kɔn ɔwe fɔf nɔru-e , to saŋ mə sə gbəli kisi bepi sə su hɛ kɔ ɛləns ɔwe fɔf kəwur ro riyana-e ?
58012026	Ȧŋlɔkɔ ŋati ȧrim rɔŋ rə yiŋktha ȧdȧru ; kɛrɛ ka-ake ɔ po lahiri kəpa , Win gbo ras ti kȧl yiŋktha , pə yi hɛ ȧdȧru gbo son-e , kɛrɛ ȧriyana sɔ .
58012027	Ɔwa ȧrim are kəpa , Win gbo ras , rə tɔri kəpa a tə tɔŋa ɛyɛt ɛyɛ a gbəli yiŋktha , mɔ ɛyɛt ɛbɛmpa , kȧmȧ ɛyɛt ɛyɛ a te gbəli yiŋktha ɛ tə tiyȧ .
58012028	Tiyȧŋ ma sə sɔthɔ rȧbȧy ara mə a te gbəli yinktha-e , maŋ sɔŋ nu mɔmɔ kȧmȧ sə yɔna Kuru məpanth məbeki rə kəbȧtho dɛ yi rənes .
58012029	kotȧy-e ɔKuru kȧsu ɔ yi mɔ nȧnt nəthɔy .
58013001	Bȧsər nu bɔthərȧnɛ mɔ awɔnt .
58013002	Te nu pənɛ kəyiya atik , kotȧy-e di kati alɔm aŋ po yia amaleka kəte tȧrȧ ti .
58013003	Kala nu ȧmerȧ ka ŋaŋ aŋa yi ka aseth ȧtərənkȧ , mɔ a tand nu dɛ yi ŋaŋ ; nanɛ ŋa sɔ aŋa ba asɔmpanɛ kotȧy-e naŋ nə yi ras ka madɛr ma rawuni kəpet .
58013004	Wop kȧnantȧ rə ayiki kətɔŋ ka nu bɛ , ɔwa yɔ nu kȧmȧ a te yifas kəfənt kati ; kotȧy-e Kuru ɔ tə thonkas aŋrəpi bɛ .
58013005	Yi nu kəyaŋkaŋ kǝwur ka mafela ma akala-e ; ɔwa ta ara nə ba rə yi rəbeki nu ; kotȧy-e Kuru kɔn kɔnɔnɛ ɔ po pa , I gbəli hɛ thȧnkȧŋ tey nu , thalɔm i gbapɛ nu .
58013006	Tiyȧŋ sə gbəli pa rə kəpələnɛ , ƆMariki ɔ yi ɔmar kȧmi , I ba hɛ asoli ta ȧtȧ wuni kəpet mɔ gbəli yɔ mi .
58013007	Nanɛ nu ŋaŋ aŋa yi aŋkərbomp a nu aŋa po tɔri nu ȧsim ta Kuru ; kala ȧmerȧ ka mayi maŋ , ɔwa tansanɛ kȧlanɛ ka naŋ .
58013008	Yisɔs Krayst ɔ yi mɔlɔ min dis , yi thonɔŋ haŋ thȧnkȧŋ thəbana .
58013009	Te nu lafthɛ ka mȧthəksa mətel məgbanthɛ tətəp , kotȧy-e pǝ yi ɔfinɔ bepi a bȧkəs ɛmerȧ ɛ nu rɛ aboŋa-e , beta rɛ masəm ma ɛyɛt ɛdi ama te gbəli mar ŋaŋ aŋa wop ma .
58013010	Saŋ sə ba abɛsɛ ro ŋaŋ aŋa yɔ mapanth ma ȧŋseth ŋa akotha ŋa aŋYuda aŋ te ba mamari tə kədi .
58013011	kotȧy-e ma ɔfode ubana ɔ po kȧrȧ mətir ka ɔdɛr ɔsəm thɔ bɛ-e mɔ sathka ta ahakɛ-e , a thɔy tabel ta təsɛm tati rokaŋ ka ɔgbaif wa aŋgbanɛ ŋa aŋfəm .
58013012	Tiyȧŋ Yisɔs sɔ ɔ sɔmpanɛ rolɛŋkɛn ka aŋkobe kȧmȧ ɔ gbəli səməs aŋfəm dɛ yi mȧtir mɔŋ gbeŋ .
58013013	Tiyȧŋ maŋ tȧŋ kɔ nu ka aŋkobe rokaŋ , kȧmȧ sə sara mȧlap mɔŋ .
58013014	Pəkasifɛ anɔ sə ba hɛ kəpet kəthəbana , kɛrɛ sə thɛns kȧpet ȧke yi tə kəder .
58013015	Tiyȧŋ kətȧŋȧnɛ kɔŋ maŋ thɔkəs nu Kuru rɛ sathka alɔkɔ o lɔkɔ , pə yi mɔ-e , ɛboya ya ȧsim ta su ɛyɛ seri ta ȧŋes ŋɔŋ .
58013016	Kɛrɛ te nu pənɛ tə kəyɔ təfinɔ dɛ yi tə kəyerəs ara nə ba kotȧy-e sathka təwunɔŋ tə bɔnɛs Kuru finɔ .
58013017	Wop nu ȧrim ra aŋkərbomp , ɔwa sanɛ ka aŋbȧki rokɔm ka nu ; kotȧy-e aŋ bumər ɛŋesəm ɛ nu mɔ afəm aŋa ba kəsɔŋ akanɛ , kȧmȧ aŋ gbəli sɔŋ ŋi yi məbɔnɛ , pə yi hɛ yi ɔnɔsinɛ , kotȧy-e ȧte tə gbəli hɛ mar nu .
58013018	Ramnɛ nu ta ȧtȧ su ; kotȧy-e sə tȧrȧ kəpa sə ba ȧmerȧ ȧferȧ , ɔwa sə fela tə kəyɔ ɔlompi rə tȧy o tȧy .
58013019	I nɛmthɛnɛ nu tə kəyɔ ȧte kȧmȧ i gbəli yeŋk kȧlanɛ do rɔnu .
58013020	Ɔwa ka-ake kaŋka ɔKuru ka mȧthɔfəl ɔwe poŋ yokas ɔMarki kȧsu Yisɔs ka rəfi-e , ɔTɔl talɔmɛ ubana ; kətȧŋȧnɛ ka mȧtir ma aŋlemranɛ athəbana-e ,
58013021	ɔ yɔ nu nə yi agbenthis rə tȧy o tȧy təfinɔ , tə kəyɔ mȧselɔ mɔŋ , kȧmȧ ɔ yɔ mapanth rokor ka nu ama mə mar nu tə kəbɔnɛs kɔ , kətȧŋȧnɛ ka Yisɔs Krayst ; ɔwe ba ayiki thȧnkȧŋ o thȧnkȧŋ . Amina .
58013022	I nɛmthɛnɛ nu awɔnt , muyu nu ȧŋmȧŋ aŋe , ȧtesoma-e i po gbalər nu gbo areka agbut .
58013023	Tara ti nu kəpa a po ter Timɔthi , ɔwɔnt su-e , ɔwa bepi ɔ yeŋk der-e , minɛ i ti nənk nu dɛ yi kɔn .
58013024	Kori ŋaŋ aŋa yi rokɔm ka nu , dɛ yi aŋsəm bɛ . Ŋaŋ ro Itali aŋ kori nu .
58013025	Ta aboŋa aŋ yi yi naŋ bɛ . Amina .
59001001	Yeməs ȧbɔy ŋa Kuru yi ka ɔMarki Yisɔs Krayst ka ɛbɔnsɔŋ tɔfɔt yɛrəŋ aŋa po sakanɛ ka ȧdȧru bɛ ; i kori nu sɛŋk .
59001002	Aŋwɔnt a mi , ba ti nu məbɔnɛ bepi ɛmɛm ɛgbanthɛ tətəp ɛ bəp nu ,
59001003	ma nə tȧrȧ kəpa kamɛmər ka kȧlanɛ ka nu kə tə sɔŋ nu kəmuyu .
59001004	Kɛrɛ yɔ nu kȧmȧ kȧmuyu kə yɔ mapanth məpons mati kȧmȧ naŋ sɔ nə yi agbenthis , alolok , dɛ yi kȧmȧ nə te paŋ rəka o rəka .
59001005	Kɛrɛ bepi ukin ka nu ɔ ba hɛ kətemp ka rəbaki-e , ta ɔ tholir Kuru ɔwe yi ufonsiri , ɔwe mə yer rə məthɛkɛ tha , ɔwa a tə sɔŋ kɔ ki .
59001006	Kɛrɛ ta ɔ yif rə kəlanɛ ȧke te ba asikɛ . Kotȧy-e ɔwe ba asikɛ ɔ yi mɔ amuŋkəl ŋa ro baŋ aŋa aŋfef maŋ gbasi , aŋ lȧfthi lȧfthi .
59001007	Ta ɔwuni wunɔŋ ɔ te bot ȧmerȧ kəpa ye ɔ tə sɔthɔ koko kəwur ka ɔMarki .
59001008	Ɔwuni ɔwe ba ȧmerȧ afəlɛ fəlɛ ɔ pəkpək ka mȧyɔs mɔŋ bɛ .
59001009	Ta pə bɔnɛ ɔwɔnt umɔnɛ bepi a ŋata kɔ ,
59001010	kɛrɛ ɔyola , bepi a thora kɔ ; pəkasifɛ ɔ tə thas mɔ malɛŋi ma akereŋ .
59001011	Ȧtesoma-e ȧney nə bansȧ gbo-e , nə welas ȧkereŋ , yi malɛŋi mati mə tə fumpɔ , yi ɔbɔthi kəli wati ɔ tə dinɛ . Yaŋ hɔ sɔ ɔwuni yola mɔ thas ka asoŋ tɔŋ bɛ .
59001012	Wuni ka aruba wɔŋ ɔwe mə muyu ɛgbɔnsanɛ , kotȧy-e bepi a po gbɔns kɔ-e , ɔ tə sɔthɔ ȧniyɔ ŋa aŋesəm , aŋa ɔMarki ɔ po lahiri ŋaŋ aŋa bɔthər kɔ .
59001013	Ta wuni o wuni ɔ te pa bepi a gbɔns kɔ-e , A gbɔns mi kəwur ka Kuru ; kotȧy-e a gbəli hɛ gbɔns Kuru ka mȧləs , ɔwa kɔn kɔnɔnɛ ɔ gbɔns hɛ wuni o wuni ;
59001014	kɛrɛ a gbɔns wuni o wuni ma mafela mɔŋ gbeŋ mə liŋanɛ kɔ , ɔwa mə sapəranɛ kɔ .
59001015	Ɔwa mȧfela-e , ma mə kora-e , mə tə kom ahakɛ ; ɔwa ahakɛ-e , ma mə aŋ bȧk-e , aŋ tə kom rəfi .
59001016	Ta a te pəŋis nu , abɔthər .
59001017	Aboya o boya afinɔ , yi aboya o boya agbenthis aŋ wur rokɔm , aŋ thor kəwur ka ɔKas ka ȧŋmothȧ , ɔwe te ba məfəlɛ fəlɛ , thalɔm amumpəl ŋa kəsiŋkar .
59001018	Ka mȧselɔ mɔŋ gbeŋ ɔ kom su ka ȧrim ra tȧteŋ , kȧmȧ sə yi mȧkomi mətɔtɔkɔ ma mabɛmpa mɔŋ .
59001019	Tiyȧŋ awɔnt abɔthər , ta wuni o wuni ɔ yi tɛmp tɛmp tə kətəl , ta ɔ te yeŋk fɔf , ta ɔ te yeŋk bansȧ .
59001020	kotȧy-e rabaŋ da wuni kəpet rə yɔ hɛ mȧlompi ma Kuru Məsaba .
59001021	Tiyȧŋ gbapɛ nu mȧnɔkɔ yi məthasərnɛ ma mələs bɛ , ɔwa rə ȧmerȧ athoranɛ malanɛ nu ȧrim ara a tɛpər nu-e , ara gbəli kisis rafəm ra nu .
59001022	Kɛrɛ yi nu ayɔ ȧrim , pə yi hɛ atəl gbo son aŋa pəŋisnɛ .
59001023	kotȧy-e bepi wuni ɔ təl gbo , kɛrɛ ɔ yɔ hɛ , ɔ yi mɔ wuni ɔwe mə kəli ader rɔŋ ka amɛmnɛ .
59001024	kotȧy-e ɔ nənɛ gbo-e , kɔ kȧlanɛ , ɔwa ka ɔlɛmp wati ɔ pənɛ to mȧbȧlȧnɛ mɔŋ mə yi .
59001025	Kɛrɛ kɔn ɔwe mə kəli ka ȧŋthɔ ŋa rȧwankom rəgbenthis-e , ɔwa ɔ bȧkər ri-e , ɔwe-e , ma ɔ te yi utəl ɔwe mə pənɛ , kɛrɛ ɔ yi uyɔ ȧrim , ɔkati ɔ tə sɔthɔ aruba ka kayɔ kɔŋ .
59001026	Bepi wuni o wuni kətɔŋ ka nu ɔ nanɛ kəpa ɔ yi ka aroŋ da Kuru , kɛrɛ ɔ wop hɛ ramer rɔŋ-e ɔ tɔns ȧŋmerȧ ŋɔŋ , ɔwa kakɔth kɔŋ ka aroŋ da Kuru kə yi kətiŋ .
59001027	Kakɔth ka aroŋ da Kuru kətəteŋ ȧke te ba apora ro der kəri ka ɔKuru dɛ yi ɔKas kȧsu ki ake , tə kənanɛ ante ba kas yi ȧŋbora ka ȧŋsɔmpanɛ a ŋaŋ , yi tə kəbɛnɛ ȧŋmerȧ ŋɔŋ kəte ba apora ka ȧdȧru .
59002001	Aŋwɔnt a mi , te nu wop kȧlanɛ ka ɔMarki kȧsu Yisɔs Kraystȧŋ , ɔMarki ka ayiki , yi kəbot agbȧy kətɔŋ ka afəm .
59002002	kotȧy-e bepi wuni ɔ wɔŋ ka aŋgbanɛ a nu ɔwe lopra finɔ-e , ɔwe ba asu ŋa məbɔŋɔ , ɔwa wuni mɔnɛ sɔ ɔ wɔŋ rə ruma rənɛthɛ ,
59002003	ka nə yikis ɔwe ba suma təfinɔ , nə pa ro rɔŋɔŋ , Pa , yirȧ nɔ ka ɔdɛr ɔfinɔ , kɛrɛ ka ɔmɔnɛ nə pa , Təmȧ ri , thalɔm yirȧ ka ȧtȧtək ta mi ratha ;
59002004	nə ba hɛ agbȧy kətɔŋ ka nu ma nə po səkɛ ȧthonkas ka mənanɛ mələs-i ?
59002005	Su aləns aŋwɔnt a mi abɔthər , ŋaŋ aŋa ȧdȧru rə bont amɔnɛ-e , Kuru ɔ thith hɛ ŋa tə kəyi ayola ka kȧlanɛ-i , yi tə kəsɔthɔ rȧbȧy ara ɔ po lahiri ŋaŋ aŋa bɔthər kɔ-i ?
59002006	Kɛrɛ nə po say ɔmɔnɛ . Aŋyola tha mə thiŋkər nu-i , ŋa tha mə kera nu ro bare-i ?
59002007	Ŋa tha mə fɔf ɔləs ta ȧŋes asəm ŋati rə a tela nu-i ?
59002008	Bepi nə wop ȧŋthɔ ŋa rȧbȧy mɔlɔ ma ȧkȧfȧ kə pa-e , Mə yi tə kəbɔthər ɔfatanɛ ka mu mɔ mȧ mə bɔthərnɛ-e , nə yɔ finɔ ,
59002009	kɛrɛ bepi nə bot agbȧy ka afəm-e , nə yɔ ahakɛ , ɔwa ȧŋthɔ aŋ tə ŋap nu kəyi nə sim ȧŋsiraŋ .
59002010	Tiyȧŋ bepi wuni ɔ wop ȧŋthɔ bɛ , kɛrɛ ɔ pɔnthnɛ ŋin-e , ɔ po ba mətheri ka ȧŋthɔ alolok ,
59002011	kotȧy-e kɔn ɔwe pa , Te yɔ kərəp , ɔ pa sɔ , Te dif . Ɔwa bepi munɔ mə yɔ hɛ kərəp-e , kɛrɛ mə dif-e , mə po səkɛ usim ȧŋthɔ .
59002012	Fɔf nu , ɔwa yɔ nu mɔ ŋaŋ aŋa mə a ba kəthoŋkas kətȧŋȧnɛ ka ȧŋthɔ ŋa rȧwankom .
59002013	kotȧy-e ɔwe mə te tɔri ȧney ɔ tə sɔthɔ mətheri ama te ba ȧney ; kɛrɛ ȧney aŋ tə tham kəthoŋkas .
59002014	Ko kə naŋfas-e , aŋwɔnt a mi , bepi wuni ɔ pa ɔ ba kəlanɛ , kɛrɛ mȧyɔs mɔŋ mə tɔri hɛ ki-e ? Kȧlanɛ kati kə tə gbəli kisis kɔ-i ?
59002015	Bepi ɔwɔnt uruni thalɔm ɔwɔnt ubɛra ɔwe lanɛ ɔ təmȧ kətiŋ-e , ɔwa ɔ ba hɛ da rədi ,
59002016	ɔwa bepi ukin ka nu ɔ kanɛ ŋa , Kɔnɛ yi məbɔnɛ kȧmȧ a lonsir nu , kȧmȧ a namsir nu , rodarəŋ kati ɔ sɔŋ hɛ ŋa koko ara aŋ paŋ-e , ko kə naŋfas-e ?
59002017	Ya pə yi sɔ-e , kəlanɛ , bepi kə tɔri hɛ məyɔs , kə yi kəfi .
59002018	Yao , wuni lɔm ɔ tə pa , Munɔ mə ba kəlanɛ , ɔwa minɛ i ba məyɔs ; tɔri mi kȧlanɛ ka mu ȧke te ba məyɔs , ɔwa minɛ i ti tɔri nu kȧlanɛ kȧmi kətaŋ ka mȧyɔs ma mi .
59002019	Munɔ mə lanɛ kəpa Kuru ukin kɔnɔ yi ; mə yɔ finɔ , aŋkərəfi sɔ aŋ lanɛ ti , ɔwa aŋ yɛrnɛ .
59002020	Kɛrɛ ɔwuni yay , mə yi tə kətara kəpa kəlanɛ ȧke te ba məyɔs kə yi kəfi .
59002021	A sɔŋ hɛ Ebraham , ɔkas kȧsu , məmari salata mȧyɔs mɔŋ , ma ɔ sɔŋ Aysak ɔwan kɔŋ ka ȧŋbɛsɛ-i ?
59002022	Mə nənk hɛ to kȧlanɛ kɔŋ yi mȧyɔs mɔŋ mə pantnɛ rɔkin , ɔwa kətȧŋȧnɛ ka mȧyɔs mɔŋ-e , kȧlanɛ kɔŋ kə po gbenthis-e ?
59002023	Ka mȧgbal məsəm mə lasər ama pa , Ka Ebraham ɔ lanɛ Kuru-e , ɔwa a lɔma kɔ ti məlompi . Ka a bont kɔ , Ɔyathki ka Kuru .
59002024	Nə nənk thɔŋ kəpa a tə sɔŋ wuni məmari kətȧŋȧnɛ ka məyɔs , pə yi hɛ gbo kətȧŋȧnɛ ka kȧlanɛ son .
59002025	Yi tha pə yi sɔ-e , Rehab ɔbɛra urəpi ɔ sɔthɔ hɛ məmari kətȧŋȧnɛ ka mȧyɔs mɔŋ ma ɔ malanɛ aŋtombəla-i , kɔ somra ŋa rə roŋ dəlɔm-i ?
59002026	kotȧy-e mɔ mə ȧŋdɛr aŋ fi bepi aŋ ba hɛ ŋesəm-e , ya pə yi sɔ kəlanɛ kə fi bepi kə ba hɛ məyɔs .
59003001	Aŋwɔnt a mi , naŋ agbȧthi , te nu səkinɛ akarmɔkɔ , ma nə tȧrȧ kəpa saŋ mə tha sɔthɔ məthɛkɛ məlel .
59003002	kotȧy-e rə mȧtȧy mǝgbathi saŋ bɛ sə pənthbəla . Kɔnɔ ɔwe te pənthbəla ka ȧsim tɔŋ , ɔkin kati , wuni gbenthis wɔŋ , ɔwa ɔ gbəli wop mafela ma ȧŋdɛr bɛ .
59003003	Ɔwa bepi sə bot ȧtȧrȧfi ka tasəŋ ta təsɔy kȧmȧ aŋ təlȧ su-e , sə gbəli lȧfthi ȧŋdɛr ŋaŋ bɛ .
59003004	Kəli ba tabil sɔ , hali ma tə yi təbana-e , ɔwa ɛfef ɛbana ɛ kera ti , halisa , ȧkorȧ ȧlɔl aŋ tə lȧfthi ti dɛr o dɛr ro ɔkorȧ ɔ yema .
59003005	Yȧ pə yi sɔ rȧmer rə yi rəlɔl ka ȧŋdɛr , kɛrɛ rə tə gbək ayonka ta atȧy təbana . Kəli ko nȧnt nəthȧn nə gbəli lȧp ɛthɔk ɛgbȧthi-e ?
59003006	Ɔwa rȧmer rə yi nȧnt , rə yi mɔ ȧdȧru rəkənȧ ka mȧdɛr ma su ; ɔwa rə mə nɔkɔs ȧŋdɛr bɛ ; rə mə bot nȧnt ka mȧyi məlolok , ɔwa rə sɔthɔ sɔ nȧnt kəwur ro yahanama .
59003007	Kotȧy-e a tə tɔl ɛsɛm tətəp bɛ , yi ɛbȧmp-o , yi ɛyɛt ɛwɔrkȧ-o , yi ɛyɛt ya ro baŋ ; ɔwa wuni kəpet ɔ po tɔl ŋa thɔŋ .
59003008	Kɛrɛ wuni o wuni ɔ gbəli hɛ tɔl rȧmer , ɔwa rə yi rələs-o , rəkasi sanɛ-o , rə la yi atɔl adif .
59003009	Ka ramer sə ruba Kuru ɔKas ; ka ramer sɔ sə raŋka wuni kəpet , ɔwe a bɛmpa ka mȧbȧlȧnɛ ma Kuru .
59003010	Ka kəsəŋ kin aruba yi ȧranka aŋ wur . Aŋwɔnt a mi , ȧtȧy ȧte aŋ yi hɛ naŋ tə kəyi .
59003011	Rəfɔr ra mȧnt rə gbəli wur mȧnt məbɔthi yi mȧnt məroŋkəth ka ɔdɛr kin-i ?
59003012	Aŋwɔnt a mi , aŋənt ŋa agbɔnɔ gbɔnɔ aŋ gbəli kom məgboli-i , thalɔm rəlek rə gbəli kom məgbɔnɔ-i ? Ya pə yi sɔ , rəfɔr ra mȧnt rə gbəli hɛ wur mȧnt məmɛr yi mȧnt məbɔthi .
59003013	Kanɛ yi utempi yi utara tȧy kətɔŋ ka nu-e ? Ta ɔ tɔri ti ka ŋesəm alompi , yi ka məyɔs mətempi rə ȧmerȧ athoranɛ .
59003014	Kɛrɛ bepi nə ba kətut kəroŋkəth yi kəgbal ka ɛmerȧ ɛ nu-e , te kolonɛ , ɔwa te yemsa tȧteŋ .
59003015	Kɛrɛ kȧtemp ake kə yi hɛ kȧtemp ka rəbaki ȧke wur rokɔm , kə yi gbo ȧka ȧdȧru , kə taŋanɛ ɔləs , kə yi ka Sethani .
59003016	kotȧy-e ro kətut yi kəgbal kə yi-e , məsɔkanɛ yi tȧy tələs bɛ tə yi .
59003017	Kɛrɛ kȧtemp ka rəbaki ȧke wur rokɔm kətɔtɔkɔ bɛ kə yi kəfera , kədarəŋ kati kə yi kəthɔfəl , kərusəma finɔ , kətuy hɛ nɛmthɛnɛ , kəla ȧney , kəba məkomi məfinɔ , kəte ba agbȧy , kəte ba ayaŋfa .
59003018	Ɔwa ŋaŋ aŋa mə yɔ məthɔfəl-e , aŋ sak kərɔk ka məlompi yi məthɔfəl .
59004001	Reke tȧtim yi mȧputhanɛ kətɔŋ ka nu ɛ wur-e ? Ɛ wur hɛ ka ɛfela ɛ nu ɛyɛ mə tim rokor ka madɛr ma nu-i ?
59004002	Nə fela ɛyɛt , ɔwa nə sɔthɔ hɛ ; nə dif , nə fela ɔbaŋ , kɛrɛ nə gbəli hɛ sɔthɔ ȧtȧ nə yema ; nə gbal , nə tim , kɛrɛ nə ba hɛ , pəkasifɛ nə yif hɛ .
59004003	Nə yif , ɔwa nə sɔthɔ hɛ pəkasifɛ nə yif ɔkənȧ kȧmȧ nə ləsər ŋi salata mafela ma nu .
59004004	Na afəm arəpi nə tȧrȧ hɛ kəpa mamanɛ ma ȧdȧru mə yi kəgbɛŋȧ Kuru-i ? Tiyȧŋ wuni o wuni ɔwe yema yi uyathki ka ȧdȧru ɔ səkɛ utheranɛ ka Kuru .
59004005	Nə nanɛ kəpa mȧgbal məsəm mə pa kətiŋ-i , ƆYina məsəm ɔwe yi su rokor ɔ kəlianɛ su dɛ yi kətut kəbaŋ-i ?
59004006	Kɛrɛ ɔ bȧr sɔŋ aboŋa . Tiyȧŋ ɔ pa , Kuru ɔ bȧrȧ aŋbonɛ tȧy kəmuth , kɛrɛ ɔ sɔŋ aboŋa ka anthoranɛ .
59004007	Tiyȧŋ , sanɛ nu ka Kuru , pɛnsa Sethani , ɔwa ɔ tə gbapɛ nu .
59004008	Fȧtər Kuru , ɔwa ɔ tə fatər nu , gbərans mȧta ma nu naŋ afəm ŋa ahakɛ ; fethər ɛmerȧ ɛ nu naŋ aŋa ba ɛmerȧ ɛfəlɛ fəlɛ .
59004009	Thalərnɛ nu , saŋ amɔl , ɔwa bok ; ta thani mȧsel ma nu mə səkɛ ɔnɔsinɛ , dɛ yi mabɔnɛ ma nu mə səkɛ amɔnɛ .
59004010	Thoranɛ nu rodi ka Kuru , ɔwa kɔnɔ ɔ tə ŋata nu .
59004011	Awɔnt , te nu fofiya aŋwɔnt a nu ; kɔn ɔwe mə fofiya ɔwɔnt kɔŋ-e , thalɔm ɔ thonkas ɔwɔnt kɔŋ-e , ɔ fofiya ȧŋthɔ , ɔ thonkas ȧŋthɔ ; ɔwa bepi mə thonkas anthɔ-e , mə yi hɛ sɔ ɔwe mə wop ŋi , mə yi uthoŋkas .
59004012	Usɔŋ ȧŋthɔ dɛ yi uthoŋkas ukin ɔ yi , kɔnɔ ɔ gbəli kisis ; kɔnɔ ɔ gbəli ləsər . Kɛrɛ munɔ , kanɛ mə yi-e ɔwe mə thonkas ɔkos ka mu-e ?
59004013	Su ɛləns ŋaŋ aŋa mə pa , Thonɔŋ , thalɔm ninaŋ si kɔ ka kəpet kəwunɔŋ , si yirȧ ri haŋ kəren kin , sə tə səkinɛ ri , ɔwa sə tə sɔthɔ məkaŋya .
59004014	Naŋ gbeŋ , nə tɛ hɛ ȧtȧ mə re yi ka ninaŋ . Kotȧy-e ko yi aŋesəm a nu-e ? Aŋ yi gbo mɔ kəfira ȧke sə nənk ta alɔkɔ agbut , kədarəŋ kati sə nənk hɛ ki sɔ .
59004015	Tiyȧŋ nə yi naŋ tə kəpa , Bepi ɔMarki ɔ selɔ , sə tə yi , ɔwa sə tə yɔ ȧte dɛ yi ȧtȧŋ .
59004016	Kɛrɛ ka-ake , nə ba məbɔnɛ ka kagbək ka nu ɛyoŋka ; kəyasanɛ kəwunɔŋ kə yi kələs .
59004017	Tiyȧŋ kɔn ɔwe tȧrȧ tə kəyɔ təfinɔ kɛrɛ ɔ yɔ hɛ ti , ahakɛ do rɔŋɔŋ .
59005001	Ɔwa , naŋ ayola , bok nu , ɔwa sel ɛrɔŋ salata masibo ma nu ama mə derər nu .
59005002	Rayola ra nu rə poŋ they , yi mȧgbak mə po sɔm sɔm ȧsuma tȧ nu .
59005003	Mȧbɔŋɔ yi aŋkala a nu ȧferȧ aŋ po wɔŋ məgbak ; ɔwa mȧgbak mati mə seri tə kəsɔŋ nu mətheri , ɔwa mə tə sɔm madɛr ma nu mɔ nȧnt . Nə po thoŋkla akɛŋ ka nu ka marey mələpsɔ .
59005004	Kəli ba ȧŋrȧm ŋa ɛkump ɛ nu ɛyɛ naŋ nə po kansoŋ , aŋ kulɔ ; ɔwa kakulɔ kati kə po wɔŋ ka ɛləns ya ɔMarki ka ɛsəfə .
59005005	Nə po yirȧ ka məbɔnɛ nɔru , nə po yɔ ȧtȧ nə yema , nə po namsir ɛmerȧ ɛ nu ka ȧŋrey ŋa kəfai .
59005006	Nə po sɔŋ mətheri ka nə po dif ɔlompi ; kɛrɛ ɔ kasi hɛ nu .
59005007	Tiyȧŋ naŋ awɔnt , muyu nu haŋ ka kȧder ka ɔMarki . Kəla , ɔbaf ɔ kar haŋ ȧŋlɔkɔ aŋ bek tə kərɔk mȧkomi məbaki ma ȧŋthɔf , ɔ muyu haŋ mɔ sɔthɔ akɔm kətɔtɔkɔ yi kȧləpsɔ .
59005008	Naŋ sɔ muyu nu ; bȧk nu təbuth , kotȧy-e kȧder ka ɔMarki kə po fat .
59005009	Awɔnt , te nu fɔfəthanɛ ukin dɛ yi ulɔm , ta thani naŋ sɔ nə sɔthɔ mətheri . Kəla ɔThoŋkas ɔ təmȧ ka kadare .
59005010	Aŋwɔnt a mi gbasi nu ȧŋmɔl ŋa kanakasi yi kamuyu ka Aŋnȧbi aŋa po fɔf ka ȧŋes ŋa ɔMarki .
59005011	Kəla sə bont ŋa aruba aŋa muyu . Nə po təl ta kamuyu ka Yob , yi ȧte ɔMarki ɔ yɔna kɔ ; kotȧy-e ɔMarki ɔ yi ɔla məthɔth yi ȧney .
59005012	Kɛrɛ pəthas tȧy o tȧy , aŋwɔnt a mi , te nu gbiŋ , pə yi ka kȧriyana , thalɔm ka ȧdȧru , thalɔm rə agbiŋ o gbiŋ ; bepi nə pa , Yao , ta pə yi gbo Yao ; bepi Ade , ta pə yi gbo Ade ; kȧmȧ nə te ba mətheri .
59005013	Bepi ukin kətɔŋ ka nu ɔ nakasi-e , ta ɔ ramnɛ . Bepi ukin ɔ ba məbɔnɛ , ta ɔ lensir Kuru .
59005014	Bepi ukin kətɔŋ ka nu ɔ tu-e , ta ɔ muti aŋbȧki ŋa aŋchɔch , ɔwa kȧmȧ aŋ ramnɛ ta atɔŋ , aŋ sop kɔ mȧro ka ȧŋes ŋa ɔMarki .
59005015	Ɔwa karamnɛ ka kȧlanɛ kə tə kisis ɔboma , yi ɔMarki ɔ tə yokas kɔ ; ɔwa bepi ɔ po yɔ ɛhakɛ-e , a tə tera kɔ yi .
59005016	Gbithanɛ nu ɛhakɛ ɛ nu , ukin ka ulɔm , ɔwa ramnɛ nu ukin ta ulɔm , kȧmȧ a damər nu . Kȧramnɛ kəfey fey ka wuni lompi kə gbəli tȧy .
59005017	Ilaya ɔ yi wuni kəpet mɔ saŋ , kɔ ramnɛ ɔlel kȧmȧ kɔm kə te thuf ; ɔwa ta təren təsas yi yof tamthərukin , kɔm kə thuf hɛ .
59005018	Ɔwa ɔ ramnɛ sɔ , ka ȧkuru kə sɔŋ atɔm yi ɛyɛt ɛtɛp ɛ kȧl lɔkɔ .
59005019	Aŋwɔnt a mi bepi ukin ka nu ɔ yɛthȧ kəwur ka tȧteŋ , ɔwa ukin ɔ lȧfthi kɔ-e ,
59005020	ta ɔ tȧrȧ kəpa ɔwe mə lȧfthi uwuni ka ahakɛ kəwur ka makənȧ ma aroŋ dɔŋ , ɔ tə kisis ɔwuni kəwur ka rȧfi , ɔwa ɔ tə gbəpər ɛhakɛ ɛgbȧthi .
60001001	Pita usom ka Yisɔs Krayst , ka anthith aŋa po sakanɛ ro Pɔntɔs , ro Kaletia , ro Kapadosia , ro Asia yi ro Bithiniya ,
60001002	aŋa pə yi Kuru ɔKas ɔ thith tə kəsəməs kətȧŋȧnɛ ka ɔYina kȧmȧ aŋ sanɛ ka Yisɔs Krayst dɛ yi a wɔnsir ŋa ka mȧtir mɔŋ . Ta aboŋa yi məthɔfəl ɛ bȧrnɛ ro rɔnu .
60001003	Ta aruba aŋ yi ka Kuru ɔKas ka ɔMarki kȧsu Yisɔs Kraystȧŋ . Ka ȧŋney ŋɔŋ abana ɔ po kom su ɔfu tə kəba kəgbak ȧmerȧ ȧke yi kəkəli salata kakal yokanɛ ka Yisɔs Krayst ka aŋfi ,
60001004	dɛ yi tə kəsɔthɔ kɛŋ kəthəbana , kəgbəraŋ ȧke mə te gbəŋkɛ , ȧke a bɛnɛ ro riyana ta ȧtȧ nu ,
60001005	aŋa a po bɛnɛ ka aŋfɔsɔ ŋa Kuru asabu ŋa kəlanɛ kəkɔ ka kakisi ȧke a yi tə kəŋaibi ka marey mələpsɔ .
60001006	Te ba ti nə ba məbɔnɛ məbana , hali pə yi ka-ake ta alɔkɔ agbut ɛmerȧ ɛ nu ɛ lela salata ɛgbɔns tətəp tətəp .
60001007	Soma aŋlanɛ a nu-e , aŋa yi abȧki mɔlɔ pəthasi məbɔŋɔ , ( ama pə yi-e , hali mə tə dinɛ , a mɛmər ma ka anant ) , a tə thekthek ŋi kȧmȧ aŋ gbəli wurɔ kəthɔkəs , yi kəkolo , dɛ yi kəyikis ka kaŋaibinɛ ka Yisɔs Kraystȧŋ .
60001008	Hali ma nə te tha nənk kɔ-e , nə bɔthər kɔ , ɔwa hali ma nə te tha gbɛnthas kɔ-e , nə lanɛ yi məbɔnɛ ama nə gbəli hɛ lɔm , yi ayiki alasər ,
60001009	kəsɔthɔ ɔtand wa aŋlanɛ a nu , ɔwe yi kakisi ka rafəm ra nu .
60001010	Aŋnȧbi aŋa seri ta ȧŋboŋa aŋa nə yi tə kəsɔthɔ-e , aŋ gbɛŋgbɛŋ , ɔwa aŋ thekthek salata kakisi ake ;
60001011	kaŋ thɛns ko wuni , thalɔm ko alɔkɔ ɔYina ka Krayst rokor ka ŋaŋ ɔ tɔri ma ɔ ŋaibi ɛsɔmpanɛ ya Krayst dɛ yi aŋyiki aŋa mə tanda .
60001012	Ka a tɔri ŋa kəpa pə yi hɛ aŋ yɔnanɛ , kɛrɛ aŋ yɔna su salata mȧtȧy mati ama a po lɔma nu ka-ake , kətȧŋȧnɛ ka ŋaŋ aŋa kawandi nu ȧkɛra kəfinɔ ka ɔYina məsəm kəwur ro riyana . Ɔwa aŋmȧleka aŋ fela tə kəsɔthnɛ mȧtȧy ame .
60001013	Tiyȧŋ bȧksər nu ɛmerȧ ɛ nu , ɔwa yi nu kəthɛgbɛ ; kȧl gbakər ȧmerȧ ɔgbenthis ka ȧŋboŋa aŋa yi ta ȧtȧ nu ka kaŋaibinɛ ka Yisɔs Kraystȧŋ .
60001014	Mɔ awuth arusəma , te nu taŋanɛ mafela ma nu məbaŋ ama nə la taŋanɛ ka ȧŋlɔkɔ ŋa kate tȧrȧ ka nu thəpaŋ .
60001015	Kɛrɛ mɔ kɔn ɔwe tela nu ɔ yi usəm-e , naŋ sɔ nə yi tə kəyi asəm ka mayi ma nu bɛ ;
60001016	kȧbi a gbal hɔ kəpa , Yi nu asəm , ȧtesoma-e minɛ i yi usəm .
60001017	Ɔwa bepi nə tela ka ɔKas ɔwe thonkas mȧyɔs ma wuni o wuni kəte ba agbȧy-e , kɔth nu ȧŋbiyas a nu nɔru yi rənes .
60001018	Ȧtesoma-e nə tȧrȧ kəpa a bani hɛ nu yi ɛyɛt ɛyɛ ba kələsȧ , mɔ akala ȧferȧ dɛ yi məbɔŋɔ , kəwur ka mayi ma nu məyay ama nə sɔthɔ kəwur ka aŋbemba-a nu ;
60001019	kɛrɛ salata mȧtir məkɛŋ ma Kraystȧŋ , mɔ kəlɔmɛ kəfɛth ɔwe te ba apora bɛ .
60001020	Tɛntɛnɛ a thith kɔ yeŋka ɔtəmsər wa ȧdȧru , kɛrɛ a ŋaibi kɔ ka marey mələpsɔ ame ta ȧtȧ nu .
60001021	Ro rɔŋɔŋ nə lanɛ Kuru Məsaba ɔwe yokas kɔ ka rȧfi , ɔwe sɔŋ kɔ yiki , soma kȧlanɛ yi kagbak ȧmerȧ ka nu kə gbəli yi ka ȧŋgbȧp ŋa Kuru .
60001022	Ɔwa ma nə poŋ thɔŋ gbəransnɛ rə kəsanɛ ka tȧteŋ kəkɔ rə məbɔthər məgbenthis mȧ rȧwɔnt , kətȧŋ ka ɔYina məsəm , kəli nu kȧmȧ nə bɔthərȧnɛ asɔbɛ rə ȧmerȧ ȧferȧ ,
60001023	ma pə yi ti-e a kom nu ɔfu , pə yi hɛ ka mater ama ba kəthey , kɛrɛ ka mater ama te ba kəthey thȧnkȧŋ , salata ȧrim ra Kuru ara ba kəyi haŋ thȧnkȧŋ thəbana .
60001024	kotȧy-e , Madɛr bɛ mə yi mɔ kereŋ , Ɔwa aŋyiki ŋa wuni kəpet bɛ aŋ yi mɔ malɛŋi ma akereŋ . Akereŋ kə tə wela , yi malɛŋi mati mə tə poŋ .
60001025	Kɛrɛ ȧrim ra ɔMarki rə yi thəbana . Ɔwa ȧrim are rə yi ȧkɛra kəfinɔ ȧke a taməsa nu .
60002001	Tiyȧŋ gbapɛ nu məgbɛŋanɛ , yi akansoŋ , yi ɛpa ɛkȧrȧfu kȧrȧfu , yi kətut , dɛ yi kəforthȧnɛ bɛ ;
60002002	mɔ təlɛnth , fela nu ȧmȧsȧ mətəteŋ ma ȧrim ra Kuru , kȧmȧ ri kati-e , nə tɛŋa .
60002003	Ȧtesoma-e nə po thɔŋ tham ȧŋboŋa ŋa ɔMarki ,
60002004	ɔwa nə der do rɔŋɔŋ , ɔwe mə yi ȧsar akəli aŋa afəm a kəpet aŋ farki , kɛrɛ aŋ re yi athith dɛ yi abȧki mɔlɔ rodi ka Kuru .
60002005	Ɔwa naŋ gbeŋ mɔ məsar məkəli , a kianɛ nu tə kəseth aseth ŋa ɔYina , tə kəyi rəfode rəsəm , kȧmȧ nə wurɔ sathka təsəm ȧtȧ Kuru mɔ malanɛ kətaŋ ka Yisɔs Kraystȧŋ .
60002006	kotȧy-e mȧgbal məsəm mə pa hɔ , Kəla , i bot ro Sayɔn aŋsar abana ŋa ȧŋkoŋ , Athith dɛ yi abȧki mɔlɔ , Ɔwa kɔn ɔwe mə lanɛ kɔ-e , ɔ ba hɛ kəlap .
60002007	Tiyȧŋ ro rɔnu aŋa lanɛ ɔ yi ukɛŋ , kɛrɛ ka ŋaŋ aŋa te sanɛ , Aŋsar gbeŋ aŋa ȧŋseth aŋ fȧrki-e , Apo səkɛ aŋsar abana ŋa ȧŋkoŋ .
60002008	Dɛ yi sɔ-e , Asar ŋa kəpənthbəla yi agbalaŋ ŋa kəthɛn . Ɔwa aŋ pənthbəla ka ȧrim kotȧy-e aŋ wop hɛ ri mɔ mə aŋ yi tə kəyi kȧbi ka ɔtəpɛr .
60002009	Kɛrɛ naŋ nə yi ȧbɔnshɔ ȧthith , rəfode ra rȧbȧy , abona asəm , afəm agbaskɛ ; kȧmȧ nə taməs akori kori ŋa ɔKuru ɔwe po tela nu tə kəwur ka ȧŋsum kəkɔ ka kawalɛ kɔŋ kəkabanɛ .
60002010	Ka ɔtɔtɔkɔ nə la hɛ yi afəm , kɛrɛ ka-ake nə yi thɔŋ aŋfəm ŋa Kuru ; ka ɔtɔtɔkɔ-e , nə la hɛ sɔthɔ ȧney , kɛrɛ ka-ake nə po thɔŋ sɔthɔ ȧney .
60002011	Na abɔthər , i nɛmthɛnɛ nu-e , mɔ atik dɛ yi mɔ afəm ŋa ȧbiyas , gbapɛ nu ɛmilɛ ya madɛr ɛyɛ mə tim kəŋamnɛ rafəm .
60002012	Kɔth nu ɔlompi kətɔŋ ka tȧbona təlɔm kȧmȧ pə yi , hali aŋ tɛntɛ bont nu afəm aləs-e , maŋ nənk mȧyɔs ma nu məfinɔ , ka ȧŋrey ŋa asɔmpanɛ aŋ tə yikis Kuru Məsaba .
60002013	Sanɛ nu asiraŋ o siraŋ ŋa wuni kəpet ta salata ɔMarki . Pə yi ka ɔbay-o , mɔ ɔbɔli rəkɔm thɔŋ bɛ ,
60002014	pə yi ka agbəka-o , aŋa ɔ som tə kəthalər aŋyɔ aləs , dɛ yi tə kəyikis aŋyɔ ɔlompi .
60002015	Ȧtesoma-e mȧselɔ ma Kuru miəŋ , kəpa ye nə yi tə kəkantha tasəŋ ta ante tȧrȧ rə kəyɔ məfinɔ ,
60002016	mɔ afəm a kəyaŋkaŋ ; kɛrɛ te nu yɔ rȧwankom ra nu rə səkɛ mɔ kibari tə kəyɔ məkənə , kɛrɛ yɔ nu mɔ ɛbɔy ya Kuru Məsaba .
60002017	Yikis nu afəm bɛ . Bɔthər nu rawɔnt . Nesa nu Kuru Məsaba . Sanɛ nu ka ɔbȧy .
60002018	Naŋ ɛbɔy , sanɛ ka aŋa ba nu rə kəsɔŋ yiki , pə yi hɛ gbo ka aŋfinɔ yi anthɔfəl-e , kɛrɛ ka aŋbȧki rəfɔr sɔ .
60002019	kotȧy-e tȧy təkolo tȧŋ bepi wuni ɔ muyu ka kəthalər ȧke te ba asabu ta salata Kuru Məsaba .
60002020	Ȧtesoma-e ko ȧmɔmɔ mə nə ba-e , bepi nə muyu ma a sap nu ta salata maləs ama nə yɔ-e ? Kɛrɛ bepi ma nə yɔ məfinɔ-e , a thalər nu ta ti , ɔwa nə muyu ti , ȧte mə bɔnɛs Kuru .
60002021	Ȧtesoma-e ta ȧte tə a po nu tela , kotȧy-e Kraystȧŋ ɔ sɔmpanɛ ta ȧtȧ su , kətia su amɔl kȧmȧ nə tȧŋ ka mani mɔŋ .
60002022	Ɔwe yɔhɛ ahakɛ bɛ , ta a pa ras , ɔ fɔf rəyem .
60002023	Kɔnɔ , ma a nal kɔ-e ɔ kala hɛ kənal ; ma ɔ sɔmpanɛ ɔ gbind hɛ wuni , kɛrɛ ɔ lȧnklinɛ ka ɔwe mə thonkas ɔlompi .
60002024	Kɔnɔ kati gbeŋ ɔ sara ɛhakɛ ɛ su ka ȧŋdɛr ŋɔŋ ka ȧŋpənki kȧmȧ saŋ ma sə yi sa afi ka ɛhakɛ-e , sə gbəli yi sa akəli ka mȧlompi , ɔwa a yenkəs nu ka tȧsam tɔŋ .
60002025	Pəkasifɛ nə la yi mɔ təlɔmɛ təthayoŋ , kɛrɛ ka-ake nə kȧlanɛ thɔŋ ka ɔTɔl yi ka ɔGbəka ka rafəm ra nu .
60003001	Ya pə yi sɔ naŋ arani sanɛ nu ka aŋwos a nu gbeŋ , kȧmȧ pə yi-e , bepi alɔm aŋ wop hɛ ȧrim ra Kuru-e , aŋ tə lafthɛ , kəte ba ȧrim salata mafinɔ ma aŋrani ŋaŋ ;
60003002	maŋ nənk mȧyɔs ma nu məlompi mə kuluŋanɛ rənes .
60003003	Ta ɛyesinɛ ɛ nu ɛ te yi gbo tə kəthesis madɛr ma nu , mɔ-e mȧrusȧ ma aŋfon , yi kagbaksənɛ məbɔŋɔ , thalɔm kəwɔŋ ɛloprȧ ɛwenkwenk .
60003004	Kɛrɛ ta pə yi aŋesəm afu rokor ka nu , aŋa te ba tə kələsə thȧnkȧŋ , dɛ yi ɛyesinɛ ya ȧmerȧ athɔfəl ɛyɛ yi rəka rəkɛŋ rodi ka Kuru .
60003005	Ya afəm abom asəm thəpaŋ aŋ yesinɛ , aŋa bot ȧmerȧ ka Kuru ; kaŋ sanɛ ka aŋwos ŋaŋ gbeŋ ;
60003006	hali mɔ Sara ɔ wop ȧrim ra Ebrahamȧŋ , kɔ tela kɔ marki ; ɔwa nə yi awuth ŋɔŋ abɛra bepi nə yɔ ɔlompi , ɔwa nə selɔ hɛ koko rə ninisnɛ nu .
60003007	Ɔwa naŋ awos , ka ȧŋgbȧp a nu , yiranɛ yi aŋrani a nu rə kətaranɛ kəfinɔ , mɔ ŋa yi arȧnt athasi nu . Ɔwa sɔŋ ŋa ayiki ma nə yi akos ka kəsɔthɔ ȧŋboŋa ŋa aŋesəm . Yɔ nu ȧte kȧmȧ a te bɛnt taramnɛ ta nu .
60003008	Tiyȧŋ ba nu ȧmerȧ ŋin , ba nu ȧney , bɔthərȧnɛ nu mɔ awɔnt , tɔri ȧmerȧ athoranɛ .
60003009	Te nu kala ɔləs ta ɔləs , thalɔm kənal ta kənal ; kɛrɛ kala aruba , pəkasifɛ nə tȧrȧ kəpa a po muti nu tə kəsɔthɔ aruba .
60003010	Pəkasifɛ , Kɔn ɔwe bɔthər ŋesəm , yi ɔwe yema nənk mərey məfinɔ , Ta ɔ bum ramer rɔŋ kəwur ka mələs , Dɛ yi kȧsəŋ kɔŋ kəte fɔf ayaŋfa .
60003011	Ta ɔ pɛnsa tələs , ta ɔ yɔ təfinɔ ; Ta ɔ thɛns məthɔfəl kȧmȧ ɔ bȧkərȧ ma .
60003012	Ȧtesoma-e ɛfɔr ya ɔMarki ɛ yi rokɔm ka aŋlompi , kɔ su ɛləns ka taramnɛ taŋ . Kɛrɛ ader ra ɔMarki rə yi kəŋamnɛ ŋaŋ aŋa mə yɔ tələs .
60003013	Ɔwa kanɛ mə gbəli yɔ nu tələs bepi nə tȧŋ ȧtȧ yi təlompi-e ?
60003014	Kɛrɛ halisa bepi nə nakasi ta salata məlompi-e , ta pə bɔnɛ nu ; te nu nesa maninisanɛ maŋ , ɔwa ta pə te kɛtha nu .
60003015	Kɛrɛ pɔlɔ nu Krayst kȧmȧ ɔ yi ɔMarki ka ɛmerȧ ɛ nu ; ɔwa yi nu abɛnɛnɛ alɔkɔ o lɔkɔ tə kəgbakia wuni o wuni ɔwe mə yif salata kagbakər ȧmerȧ ȧke yi nu rokor , rə rənes yi məthɔfəl ;
60003016	kȧmȧ nə bɛnɛ aŋyiko a nu ȧferȧ pər , kȧmȧ pə yi ma a fofiya nu mɔ afəm aŋa yɔ aləs-e , aŋ tə wɔŋ məlap maŋ nənk mȧyɔs ma nu məfinɔ rokor ka Kraystȧŋ .
60003017	Pəkasifɛ ɔ fisa-e , bepi mȧselɔ ma Kuru mə yi yaŋ-e , kȧmȧ nə nakasi salata məyɔs məlompi , pəthas mȧyɔs mələs .
60003018	kotȧy-e Kraystȧŋ ɔ po thɔŋ nakasi win haŋ thəbana ta ɛhakɛ , ɔlompi ɔ sɔmpanɛ ta aŋkənȧ , kȧmȧ ɔ gbəli kȧrȧ su ka Kuru . A dif kɔ ka madɛr , kɛrɛ a kəlis kɔ ka ɔYina .
60003019	Ɔwa kətaŋ ka ɔYina ɔ kɔ kawandi ka ɛyina ro kərəfi ,
60003020	aŋa te wop ȧrim thəpaŋ , ma kamuyu kəlele ka Kuru kə kar ka aŋyamana ŋa Noa , ma ɔ bɛmpa abil , ro afəm athȧn , aŋ yi tamthərɛsas gbo , aŋ kisi ka ȧmȧnt məgbonthoni .
60003021	Ya pə bȧlȧnɛ sɔ ka-ake , kəbaptais kə mə kisis su , ɔwa pə yi hɛ rə kəyak anɔkɔ ŋa madɛr , kɛrɛ pə yi aŋseri ŋa ȧmerȧ ȧferȧ ka Kuru kətaŋ ka kakal yokanɛ ka rafi ka Yisɔs Krayst ,
60003022	ɔwe po kɔnɛ ro riyana , kɔ yi ka kȧdiyɔ ka Kuru ; ɔwa amaleka-o , ɛfɔsɔ-o , yi təbomp bɛ aŋ sanɛ thɔŋ ro rɔŋɔŋ .
60004001	Mɔ mə Krayst ɔ po nakasi ta ȧtȧ su ka madɛr-e , gbasi nu ȧŋmerȧ ŋin ŋati ; kotȧy-e ɔwe po nakasi ka madɛr , ɔ ternɛ kəyɔ ahakɛ ,
60004002	kȧmȧ ɔ te sɔ yirȧ ka marey ma aŋesəm ŋɔŋ bɛ tə kəthənsər mafela ma madɛr , kɛrɛ tə kəyɔ mȧselɔ ma Kuru .
60004003	Pəkasifɛ sə poŋ thɔŋ ləsər alɔkɔ abeki ka kəyɔ ȧtȧ tȧbona təlɔm aŋ bɔthər , ma sə la kɔth ka kərəp , məfela mələs , kəmun , ɛmet ɛgbaskɛ gbaskɛ , dɛ yi kəbatho ɛyɛt ɛbumərnɛ .
60004004	Ka pə sɔkanɛ ŋa ma nə te sɔ yɔ mȧyɔs ama ŋaŋ aŋ yɔ , ɔwa aŋ kȧl fɔf nu ɔləs .
60004005	Kɛrɛ aŋ ba tə kəgbaki ka kɔn ɔwe təmȧ tə kəthoŋkas ɛpa ya aŋkəli yi aŋfi .
60004006	Ȧtesoma-e a tam ȧkɛra kəfinɔ ka Kuru ka ŋaŋ aŋa po fi , tə kəyi a gbəli thonkas ŋa mɔ mə a yi tə kəthoŋkas afəm bɛ ka madɛr , kȧmȧ aŋ gbəli ba aŋesəm ka aŋyina mɔ mə Kuru ɔ yema .
60004007	Kɛrɛ ɔthalnɛ wa mȧtȧy bɛ ɔ po fat ; tiyȧŋ yi nu atempi , ɔwa bumnɛ nu rə kəramnɛ .
60004008	Ɔwa pəthas koko bɛ bɔthərȧnɛ nu kiriŋkiriŋ , kotȧy-e məbɔthər mə tə gbəpsər ɛhakɛ ɛlai .
60004009	Fantha nu aŋkos a nu , kəte ba ȧmerȧ aləs ;
60004010	mɔ mə wuni o wuni ɔ po sɔthɔ ȧŋboya , ya nə yi tə kəkiyanɛ ŋi rə kəmar ukin dɛ yi ulɔm mɔ ȧbɔy ufinɔ ŋa ȧŋboŋa ŋa Kuru .
60004011	Bepi wuni o wuni ɔ kawandi-e , ta pə yi mɔ ɔ fɔf tȧteŋ ta Kuru ; bepi wuni o wuni ɔ yɔna ulɔm-e , ta ɔ yɔ ti ka kagbəli ka Kuru , kȧmȧ Kuru ɔ sɔthɔ ayiki salata tȧy o tȧy kətaŋ ka Yisɔs Krayst ɔwe ba kəthɔkəs yi afɔsɔ haŋ thȧnkȧŋ thəbana , Amina .
60004012	Ambɔthər a mi , ta pə te kɛtha nu ta amɛm abaŋ aŋa ba tə kəderər nu , mɔ ȧtȧy ȧtȧ nə te nanɛ tə gbəli bəp nu .
60004013	Kɛrɛ ba ti məbɔnɛ ma nə ba ȧgbȧp ka ȧŋnȧkȧsi ŋa Krayst , kȧmȧ ma aŋyiki ŋɔŋ aŋ ŋaibinɛ-e , nə tə yasanɛ yi məbɔnɛ məbana .
60004014	Bepi nə sɔthɔ məsambo salata ȧŋes ŋa Kraist-e , ta pə bɔnɛ nu ; kotȧy-e ɔ Yina ka ayiki , pə yi mɔ-e , ɔ Yina ka Kuru , ɔ rensa nu ; ka ȧŋgbȧp ŋaŋ a fɔf kɔ ɔləs , kɛrɛ ka ȧŋgbȧp a nu ɔ sɔthɔ ayiki .
60004015	Kɛrɛ te selɔ wuni o wuni kətɔŋ ka nu ɔ sɔmpanɛ mɔ udif , thalɔm ukei , thalɔm mɔ wuni ɔwe yɔ ɔləs-e , thalɔm mɔ wuni Sethani .
60004016	Kɛrɛ bepi wuni o wuni ɔ sɔmpanɛ pəkasifɛ ɔ yi wuni ka Kraist-e , ta ɔ te ti lap ; kɛrɛ ta ɔ yikis Kuru salata ȧŋes ŋati .
60004017	kotȧy-e ȧŋlɔkɔ aŋ bek kȧmȧ kəgbək ɛpa kə tə təp ka ȧŋseth ŋa Kuru . Ɔwa bepi kə təp ro rɔsu-e , to mələpsɔ mati mə yi ta ȧtȧ ŋaŋ aŋa pɛnsa ȧkɛra kəfinɔ ka Kuru-e ?
60004018	Bepi pə yi ɔbaki ta ȧtȧ ŋaŋ aŋa tȧŋ məlompi tə kəkisi-e , reke ɔte lanɛ yi ɔyɔ ahakɛ aŋ gbəli təma-e ?
60004019	Tiyȧŋ ŋaŋ aŋa sɔmpanɛ kətȧŋȧnɛ ka mȧselɔ ma Kuru-e , ta aŋ lȧnki ɛŋesəm yaŋ ka ɔBɛmpa ubɔthi lanɛ , rə kəyɔ təfinɔ .
60005001	I maŋ aŋbȧki aŋa yi kətɔŋ ka nu , minɛŋ min yi sɔ ubaki dɛ yi useri ka ȧŋnȧkȧsi ŋa Kraystȧŋ , minɛ ba sɔ ani ka aŋyiki aŋa mə a re ŋaibi .
60005002	Wɔnthər nu akuthi ka Kuru ȧke a po laŋklia nu , pə yi hɛ rə kəte ba məyɔ , kɛrɛ ka mȧselɔ ma nu gbeŋ ; pə yi hɛ sɔ ta məkaŋya mənɔkɔ , kɛrɛ rə ȧmerȧ ŋa məbɔnɛ .
60005003	Te nu gbasi afɔsɔ rokɔm ka aŋa a kɔtɛ ro rɔnu , kɛrɛ yi nu ɛmɔl ta akuthi .
60005004	Ɔwa ma ɔTɔl ubana mɔ tɔrinɛ-e , nə tə sɔthɔ ȧniyɔ ŋa ayiki aŋa te ba kəferər .
60005005	Yaŋ sɔ na afɛth , sanɛ ka aŋbȧki . Yao , na bɛ nə yi tə kəsanɛ ukin ka ulɔm , ɔwa ba nu sɔ ȧmerȧ athoranɛ ; kotȧy-e Kuru ɔ tə pɛnsa aŋbonɛ tȧy , kɛrɛ ɔ sɔŋ aboŋa ka anthoranɛ .
60005006	Tiyȧŋ thoranɛ nu ka kȧta kəninis ka Kuru , kȧmȧ ɔ ŋata nu ma ȧŋlɔkɔ aŋ bek .
60005007	Lȧnkli ɛsoli ɛ nu bɛ ro rɔŋɔŋ , pəkasifɛ kɔn kɔnɔnɛ ɔ kəlianɛ nu .
60005008	Yi nu na agbɛt , na abumnɛ ; kotȧy-e ɔtheranɛ ka nu , Sethani , ɔ yanthənɛ mɔ ȧsoyla ubaŋ , kȧmȧ ɔ thɛns ɔwe mɔ gbȧri gbȧri .
60005009	Kasi kɔ nu ka aŋlanɛ ; ɔwa tȧrȧ kəpa aŋwɔnt a nu alɔm ka ȧdȧru bɛ ŋa yi sɔ ka ȧŋpam ŋin ŋati .
60005010	Kɛrɛ ɔKuru ka aboŋa bɛ , ɔwe po tela su tə kəwɔŋ ka aŋyiki ŋɔŋ athəbana-e , kətaŋ ka Krayst Yisɔsȧŋ , ma nə po nakasi ɔthan-e , kɔn kɔnɔnɛ ɔ tə gbenthis nu , ɔ tə bȧksər nu , ɔ tə lompəs nu .
60005011	Ta kɔnɔ ba ayiki , dɛ yi afɔsɔ ŋa rȧbȧy thȧnkȧŋ thəbana . Amina .
60005012	I somra ȧŋreka agbut aŋe ka kȧta ka Silfenɔs , ɔwɔnt su ubɔthi lanɛ , tə kəbaksər tabuth ta nu , yi tə kəseri kəpa ȧtȧ i po tɔri nu tə yi ȧŋboŋa atəteŋ ŋa Kuru . Təmȧ ri ɔbaksər .
60005013	Aŋchɔch ŋa kȧpet ȧke bȧlȧnɛ mɔ Babilɔn , aŋa a po thith yi naŋ , aŋ kori nu ; Markɔs , ɔwan kȧmi , ɔ kori nu sɔ .
60005014	Korianɛ nu yi kəmuməl ka mȧbɔthər . Ta məthɔfəl mə yi nu bɛ aŋa yi ka Yisɔs Krayst . Amina .
61001001	Saymɔn Pita , ȧbɔy usom ka Yisɔs Kraystȧŋ , ka ŋaŋ aŋa po sɔthɔ kəlanɛ kəkɛŋ kin dɛ yi saŋ kətȧŋȧnɛ ka mȧlompi ma Kuru yi ɔKisis kȧsu Yisɔs Kraystȧŋ .
61001002	Ta pə yi aboŋa yi məthɔfəl ɛ bȧrȧnɛ nu kətȧŋ ka kȧtȧrȧ ka Kuru , yi ka Yisɔs ɔMarki kȧsu .
61001003	Mɔlɔ ma aŋfɔsɔ ŋɔŋ asəm aŋ po sɔŋ su tȧy o tȧy ȧtȧ sə yema ta aŋesəm yi ta kakɔth ka aroŋ da Kuru , kətȧŋȧnɛ ka kȧtȧrȧ ka ɔwe po tela su ta aŋyiki dɛ yi mafinɔ mɔŋ məthɔth .
61001004	Ta ȧte ɔ po sɔŋ su ɛlahiri yɔŋ ɛbana ɛkɛŋ , kȧmȧ pə yi di kati nə gbəli ba ani ka mayi ma Kuru , ma nə po fisɔsnɛ kəwur ka mȧnɔkɔ ma ȧdȧru salata ɛmilɛ ɛləs .
61001005	Ɔwa ma pə thas ȧte bɛ-e , bȧsər nu kȧmȧ nə bȧr ka kȧlanɛ ka nu , kəthɔth ; dɛ yi ka kəthɔth-e , kətara tȧy ;
61001006	yi ka kətara tai-e , kəyi gbɛt ; dɛ yi ka kəyi gbɛt-e , kəmuyu ; dɛ yi ka kəmuyu-e , kənesa Kuru ;
61001007	dɛ yi ka kənesa Kuru-e , məbɔthər ma rəwɔnt ; yi ka məbɔthər ma rəwɔnt-e , məbɔthəranɛ .
61001008	kotȧy-e bepi mȧtȧy ame mə yi nu , ɔwa mə bȧrnɛ sɔ-e , mə tə yɔ nu nə tȧrȧ ɔMarki kȧsu Yisɔs Kraystȧŋ kəte yi na ayay thalɔm na akoŋfereŋ ka kȧtȧrȧ kati .
61001009	kotȧy-e ɔwe mə paŋ mȧtȧy ame ɔ yi ufith , ɔ gbəli hɛ nənk ɔbɔli , ɔ pənɛ kəpa a po nasi kɔ kəwur ka ɛhakɛ yɔŋ ɛkur .
61001010	Tiyȧŋ , awɔnt , bȧsər nu tə kəyɔ kȧmȧ katela yi kathith ka nu kə yi tə tɛntɛnɛ . Kotȧy-e bepi nə yɔ mȧtȧy ame nə ba hɛ kəfumpɔ thȧnkȧŋ .
61001011	Ɔwa nə tə sɔthɔ kədare kəgbenthis ka rȧbȧy rəthəbana ra ɔMarki ɔKisis kȧsu Yisɔs Kraystȧŋ .
61001012	Tiyȧŋ i ba hɛ kəthamrɔ tə kəgbɛlɛŋ ɛmerȧ ɛ nu ta mȧtȧy ame lɔkɔ o lɔkɔ , hali ma nə tȧrȧ thɔŋ , ɔwa nə poŋ thɔŋ bȧksər ka tȧteŋ ȧtȧ nə ba ka-ake .
61001013	Yao i nanɛ ti ɔlompi fani mɔ Kuru ɔ yep mi ras aŋesəm-e , tə kəgbukthis nu ta ȧte , kȧmȧ nə kȧl tȧmtȧmnɛ ti .
61001014	Pəkasifɛ i tȧrȧ kəpa ȧŋlɔkɔ ŋa kabus ȧŋdɛr a mi aŋe aŋ yema bek , mɔ mə ɔMarki kȧsu Yisɔs Krayst ɔ po tɔri mi .
61001015	Ɔwa i ti mɛm kȧmȧ pə yi ma i po thas-e , nə gbəli botərnɛ mȧtȧy ame rə ȧmerȧ .
61001016	kotȧy-e saŋ sə taŋanɛ hɛ mump mətempi ma sə po tɔri nu ka anfɔsɔ dɛ yi ka kȧder ka ɔMarki kȧsu Yisɔs Krayst , kɛrɛ saŋ sə seri ta aŋyiki ŋɔŋ ŋa rȧbȧy yi ɛfɔr ɛ su gbeŋ .
61001017	kotȧy-e ɔ sɔthɔ afɔsɔ yi ayiki ka Kuru ɔKas , ma ȧrim rə derər kɔ kəwur ka aŋyiki ŋa ȧriyana , rə pa hɔ , Munɔ mə yi ɔWan kȧmi ubɔthər , ɔwe mə thesis ȧŋmerȧ a mi .
61001018	Ɔwa sə po təlȧ ȧrim are ara wur ka ȧkȧriyana , ma sə yi dɛ yi kɔn ka kateŋ kəsəm .
61001019	Sə ba sɔ ȧrim ra təteŋ gbeŋ ara a tɔri su ka mȧgbal məsəm ; ɔwa nə tə yɔ finɔ bepi nə malanɛ ri rə ȧmerȧ , mɔ ȧŋmothȧ aŋa mə gbɛntha ka ȧŋsum haŋ pə re sɔk , ɔwa akɔs ka rabəth kə put ka tabuth ta nu .
61001020	Kɛrɛ tȧrȧ nu ras ȧte-e , rim o rim ara a gbal ka mȧgbal məsəm rə wur hɛ ka ɛnanɛ ya Aŋnȧbi ;
61001021	kotȧy-e mȧgbal mə der hɛ thəpaŋ ka mȧselɔ ma wuni kəpet , kɛrɛ afəm aruni asəm ŋa Kuru aŋ gbal ȧtȧ ɔYina məsəm ɔ tɔri ŋa .
61002001	Kɛrɛ mɔ mə anȧbi ayem aŋ la yi kətɔŋ ka aŋfəm , ya mə pə re yi sɔ-e , akarmɔkɔ ayem aŋ tə der kətɔŋ ka nu , ɔwa rə məsɔth aŋ tə tɔri nu kəthəksȧ kəyaŋfa , haŋ kəpɛnsanɛ ɔMarki ɔwe bani ŋa ; ɔwa lɛmp aŋ tə karanɛ kəkasara .
61002002	Agbathi aŋ tə tansanɛ mȧtȧy maŋ mənɔkɔ ; ɔwa salata ŋaŋ a say say aroŋ da tȧteŋ .
61002003	Ɔwa kətȧŋȧnɛ ka radir ra ŋaŋ aŋ tə pəŋis nu yi təyem salata akala : kɛrɛ kȧbi ka thəpaŋ kathoŋkas ka ŋaŋ kə linsa hɛ , mba , ȧŋranka ŋaŋ aŋ dirȧ dirȧ hɛ .
61002004	kotȧy-e bepi Kuru ɔ ter hɛ aŋmȧleka maŋ po yɔ ahakɛ-e , kɛrɛ ɔ fitha ŋa ro yahanama , tə kətand ŋa ka tɔrɛntha ka asum , kȧmȧ a bɛnɛ ŋa haŋ ka ȧŋlɔkɔ ŋa karɔk ɛpa .
61002005	kɔ ter hɛ ȧdȧru thəpaŋ , kɛrɛ ɔ kisis Nowa , ɔkawandi ka məlompi , yi afəm alɔm tȧmthədɛrəŋ ma ɔ kȧrȧ mȧnt məgbonthoni rokɔm ka ante lanɛ .
61002006	Bepi pə re yɔnɛ ma ɔ səki tapet ta ro Sɔdɔm yi ro Kɔmɔra ros-e , ɔ dim ŋa kȧmȧ aŋ gbəli yi amɔl ta alɔm aŋa mə pənɛ Kuru sɔ mɔ ŋaŋ .
61002007	Ɔwa bepi Lot ɔlompi , ma mɔ sɔmpanɛ salata mȧyɔs ma aŋfəm aləs-e , ɔ tafi kɔ ;
61002008	( kotȧy-e maləs maŋ mə sɔmpa ȧŋmerȧ ŋa ɔwuni lompi ɔwɔŋ , ma ɔ yirȧ kətɔŋ ka ŋaŋ , kɔ nənk maləs maŋ ȧrey o rey ) .
61002009	Bepi ȧte bɛ tə yi-e , ɔMarki ɔ tȧrȧ tə kərɔkri aŋfəm alompi ka agbɔnsanɛ , ɔwa ɔ tȧrȧ tə kəbɛnɛ aŋfəm aləs ta ȧŋrey ŋa karɔk ɛpa tə kəthalər ŋa .
61002010	Kɛrɛ pə tha gbethi thaŋka ŋaŋ aŋa kɔth ka mafela ma mȧdɛr yi mȧnɔkɔ mati , ɔwa aŋ farki təbȧy . Ŋa mə yi abȧki rəfɔr-e , aŋ nesa hɛ tə kəfofiya aŋyiki ŋa rȧbȧy ra Kuru .
61002011	Kɛrɛ hali aŋmȧleka aŋa ba afɔsɔ yi mətəma pəthasi ŋa , aŋ mintha hɛ nal ŋa maŋ gbanthir ŋa rodi ka ɔMarki .
61002012	Kɛrɛ aŋfəm aŋe , mɔ tasɛm ro kanth , aŋa a bɛmpa tə kəgbip yi tə kədif , aŋ fɔf ɔləs ta ȧtȧ aŋ te tȧrȧ . Tə tɛntɛnɛ aŋ tə kasara ka mȧnɔkɔ ma ŋaŋ ;
61002013	ɔwa aŋ ba kəsɔthɔ ȧŋrȧm ŋa maləs maŋ , mɔ mə pə yi aŋ ba məbɔnɛ tə kəsap ɛhakɛ hali rəyaŋ . Ŋa yi ɛpora yi məgbipər kətɔŋ ka nu , aŋa mə wolanɛ matɔns maŋ , hali ma mə aŋ di dɛ yi naŋ ka ɛseth ɛ nu .
61002014	Ɛfɔr yaŋ gbeŋ ɛ la kərəp , ɛyɛ te gbəli tey kəyɔ ɔləs , kaŋ pəŋis ŋaŋ aŋa ba ɛmerȧ ɛlȧfthɛ lȧfthɛ ; a rusəm ɛmerȧ yaŋ ta salata ɛmilɛ . Ŋa awuth ŋa ȧranka ŋaŋ .
61002015	Aŋ poŋ ternɛ aroŋ dəlompi , kaŋ po thayoŋ tə kətȧŋȧnɛ aroŋ da Belam ɔwan ka Bosor , ɔwe bɔthər naŋ ȧŋrȧm ŋa tələs ;
61002016	kɛrɛ a ŋal kɔ salata makənə mɔŋ , asofali akəbobo ɔ fɔf rə rim ra wuni kəpet tə kəbɛnt mabotəs məpəŋk ma ɔnȧbi .
61002017	Aŋfəm aŋe ŋa yi tələmp təwosi gbet , ȧkuru kȧbi ȧke akənkəl kə falira ; ta aŋfəm aŋe a bɛnɛ ȧŋsum abana thȧnkȧŋ thəbana .
61002018	kotȧy-e ka kafɔf kəkolonɛ ka ŋaŋ aŋ gbɔns ka mafela ma madɛr , yi ka maləs maŋ tə kəsapəranɛ ŋaŋ aŋa yema po wur ka aŋfɔsɔ ŋa afəm ayɛthȧ .
61002019	Hali maŋ po lahiri ŋa rəwaŋkom-e , ŋaŋ gbeŋ aŋ yi atar ŋa mənɔkɔ ; kotȧy-e ɔwuni ɔ yi utar ka ȧtȧ po tham kɔ .
61002020	Ȧtesoma-e kədarəŋ ka maŋ po wur ka mȧkɔsɔ ma ȧdȧru ta salata kȧtȧrȧ ka ɔMarki ɔKisis Yisɔs Kraystȧŋ , bepi aŋ kȧl sɔ rəfthanɛ ri-e , mȧtəmȧ maŋ mələpsɔ mə tə yi mələs pəthasi mȧtɔtɔkɔ .
61002021	kotȧy-e pə tə yi naŋ fisa bepi aŋ la hɛ tȧrȧ aroŋ da məlompi pəthas ma mə aŋ po tȧrȧ ri-e , a kȧl kala kamuth ka aŋyamari asəm aŋa a po sɔŋ ŋa .
61002022	Kɛrɛ pə yɔnɛ ŋa mɔ mə aŋlomɔ atəteŋ aŋ pa , Antən ɔ kȧl ka maŋant mɔŋ ; yi kasɔp ɔwe a po bukɔ-e , ɔ kȧl bəlmanɛ ka ɛpath .
61003001	Ȧŋreka aŋa bekȧ yɛrəŋ ŋi aŋe abɔthər , ɔwa i gbalər yɛ yɛrəŋ kȧmȧ i gbukthis nu tə kəkal tȧmtȧmnɛ .
61003002	Dɛ yi kȧmȧ nə kala ȧmerȧ ta ȧsim ȧtȧ Aŋnȧbi asəm aŋ poŋ seri thəpaŋ , yi ta aŋyamari ŋa ɔMarki kȧsu , ɔKisis , aŋa saŋ , aŋsom , sə po tɔri nu .
61003003	Kɛrɛ tȧrȧ nu ȧte , kəpa ye afəm asel tȧy aŋ tə der ka marey mələpsɔ aŋa mə kɔth gbo ka mafela mələs maŋ gbeŋ .
61003004	Aŋ tə pa hɔ , Reke aŋlahiri ŋa kȧder kɔŋ aŋ yi-e ? kotȧy-e kȧbi ma aŋbemba a su aŋ po fi-e , mȧtȧy bɛ mə yi gbo məthənanɛ mɔ ka ɔtəpɛr .
61003005	Kɛrɛ a siyasnɛ kəte tȧrȧ ȧte , kəpa ye , ka ȧrim ra Kuru kȧriyana kə yi thəpaŋ , kɔ gbaski ȧdȧru kətɔŋ ka ȧmȧntȧŋ .
61003006	Ka ȧdȧru ara yi thəpaŋ rə dinɛ ka mȧnt məgbonthoni .
61003007	Kɛrɛ kȧriyana dɛ yi ȧdȧru ɛyɛ yi ka-ake , a bɛnɛ yi salata ȧrim rin rati tə kəthɔi yi ka ȧŋrey ŋa kathoŋkas dɛ yi kadinɛ ka ante lanɛ Kuru .
61003008	Kɛrɛ abɔthər , te pənɛ ȧtȧy tin ȧte kəpa ye ȧrey ŋin dɛ yi ɔMarki aŋ yi mɔ təren awul ŋin , yi təren awul ŋin tə yi mɔ ȧrey ŋin .
61003009	ƆMariki ɔ yi hɛ uyai tə kəbɛnɛ aŋlahiri ŋɔŋ mɔ afəm alɔm mə aŋ pa rəyai , kɛrɛ ɔ ba kəmuyu kəwoni ta ȧtȧ su , ma pə yi ɔ yema hɛ wuni o wuni ɔ dinɛ kɛrɛ kȧmȧ ŋa bɛ aŋ re thupi .
61003010	Kɛrɛ ȧŋrey ŋa ɔMarki aŋ tə der mɔ ukei ka tȧtȧk . Ɔwa ka ȧŋrey ŋati tȧriyana tə tə thas yi ɛsɔnkɔ ɛbana , yi mayɛt bɛ mə tɔ thaŋkɛ yi ɔfey ɔninis , ka ȧdȧru dɛ yi mȧpanth ma afəm a kəpet bɛ mə tə fey mər .
61003011	Ma sə nənk kəpa ɛyɛt ɛye bɛ ɛ tə dinɛ-e , ko afəm ŋaŋ nə yi naŋ tə kəyi ka məyi məsəm , dɛ yi ka ranes ra Kuru-e ?
61003012	Ma pə yi ti-e , nə kəli , ka nə bosinɛ ta kȧder ka ȧŋrey ŋa Kuru , ma tȧriyana tə tə poŋ tɛf ka nȧnt nəmara-e , ɔwa mayɛt sɛŋk mə tə thaŋkɛ ka ɔfei ɔninis wati .
61003013	Halisa saŋ , kətȧŋȧnɛ ka aŋlahiri ŋɔŋ sə kəlianɛ ta kȧriyana kəfu dɛ yi ȧdȧru rəfu ro məlompi mə yianɛ .
61003014	Tiyȧŋ abɔthər , ma pə yi nə kəlianɛ ta mȧtȧy ame-e , bȧsər nu kȧmȧ ɔ bəp nu ka məthɔfəl kəte ba apora thalɔm məthɛkɛ .
61003015	Ɔwa tȧrȧ nu kəpa kamuyu kəwoni ka ɔMarki kə yi kəkisi ; hali mɔ mə Pɔlȧŋ , ɔwɔnt ubɔthər ɔ po gbalər nu ka kȧtemp ȧke a po sɔŋ kɔ .
61003016	Ya ɔ pa ka mȧgbal mɔŋ bɛ , ma ɔ fɔf ta mȧtȧy ame . Di kati mȧtȧy məlɔm mə yi mətui sɔthnɛ , ama afəm aŋa te tȧrȧ , yi aŋa ba ɛmerȧ ɛsakanɛ aŋ lafthɛ lafthɛ ma mɔ mə aŋ lafthɛ mȧgbal məsəm məlɔm haŋ aŋ kȧrȧ kədinɛ ka ɛyɛthɛ yaŋ .
61003017	Tiyȧŋ abɔthər , ma nə po tȧrȧ mȧtȧy ame , bumnɛ nu kȧmȧ nə te sapəra ka kayɛtha ka aŋfəm aləs , yi kȧmȧ nə te fumpɔ kəwur ka matəma ma nu məfinɔ .
61003018	Kɛrɛ bȧk nu ka ȧŋboŋa yi ka kȧtȧrȧ ka ɔMarki kȧsu yi ɔKisis Yisɔs Krayst . Ta kɔnɔ yi aŋyiki kətəp ka ka-ake haŋ thȧnkȧŋ thəbana . Amina .
62001001	Ara yi kȧbi ka ɔtəpɛr , ara sə po təl , ara sə po nəŋka rəfɔr , ara sə po gbɛnthas ɔwa mȧta ma su mə po wop , ta ȧrim ra aŋesəm ;
62001002	a tɔri aŋesəm , ɔwa saŋ sə po nəŋka ŋi rəfɔr , ɔwa sə seri ta ŋi , ka sə tɔri nu aŋesəm thəbana aŋa yi ka ɔKas , yi aŋa a po tɔri su ;
62001003	ɔwa saŋ sə tɔri nu ara sə po nənk , yi ara sə po təl , kȧmȧ naŋ nə gbəli ba məmanɛ yi saŋ ; ɔwa tɛntɛnɛ mamanɛ ma su mə yi yi ɔKas , dɛ yi ɔWan kɔŋ Yisɔs Kraystȧŋ .
62001004	Sə gbal mȧtȧy ame ro rɔnu kȧmȧ mabɔnɛ ma su mə gbenthis .
62001005	Ɔwa ȧkɛra ȧke sə po təl ro ŋɔŋ sə tɔri nu kəpa Kuru ɔ yi amotha , ɔwa hali asum aŋ yi hɛ ro ŋɔŋ .
62001006	Bepi sə pa sə ba məmanɛ yi kɔnɔ , kɛrɛ sə kɔth ka asum , sə yema , ɔwa sə yɔ hɛ tȧteŋ ;
62001007	kɛrɛ bepi sə kɔth ka ȧŋmothȧ mɔ kɔnɔ ɔ yi ka ȧŋmothȧ sə ba məmanɛ ukin yi ulɔm , ɔwa mȧtir ma Yisɔs ɔWan kɔŋ mə gbərans su kəwur ka ɛhakɛ bɛ .
62001008	Bepi sə pa sə ba hɛ ahakɛ , sə pəŋəsnɛ , ɔwa tȧteŋ tə yi hɛ ro su .
62001009	Bepi sə gbithanɛ ɛhakɛ ɛ su , ɔ yi ubɔthi lanɛ dɛ ɔ yi ulompi tə kətera ɛhakɛ ɛ su , yi tə kəfethər su kəwur ka məkənə bɛ .
62001010	Bepi sə pa sə tha yɔ hɛ ahakɛ sə səki kɔ uyem , ɔwa ȧrim rɔŋ rə yi hɛ ka ɛmerȧ ɛ su .
62002001	Awuth a mi alɔl , i gbalər nu mȧtȧy ame kȧmȧ nə te yɔ ahakɛ . Kɛrɛ bepi wuni o wuni ɔ yɔ ahakɛ , sə ba ukasa yi ɔKas , ɔ yi Yisɔs Krayst ɔlompi :
62002002	ɔwa kɔnɔ yi asathka tə kəsɔŋ anɛmthɛnɛ ta ɛhakɛ ɛ su : ɔwa pə yi hɛ gbo ta ɛyɛ su , kɛrɛ ta ɛhakɛ ya ȧdȧru bɛ .
62002003	Ka ȧte sə tȧrȧ kəpa sə tȧrȧ kɔ , bepi sə wop ɛyamari yɔŋ .
62002004	Ɔwe mə pa , i tȧrȧ kɔ , kɛrɛ ɔ wop hɛ ɛyamari yɔŋ , uyem wɔŋ , ɔwa ɔ ba hɛ tȧteŋ .
62002005	Kɛrɛ ɔwe mə wop ȧrim rɔŋ-e , tɛntɛnɛ mabɔthər ma Kuru mə po gbenthis ro ŋɔŋ : ka ȧte sə tȧrȧ kəpa sə yi ro ŋɔŋ .
62002006	Kɔn ɔwe mə pa ɔ yi ro ŋɔŋ , ɔ yi sɔ tə kəkɔth mɔ kɔnɔ ɔ kɔth .
62002007	Awɔnt a mi , i gbalər hɛ nu ayamari afu , kɛrɛ ayamari akur aŋa nə la ba kȧbi ka ɔtəpɛr . Aŋyamari akur ŋa yi ȧrim ara nə po təl kȧbi ka ɔtəpɛr .
62002008	Halisa I gbalər nu sɔ ayamari afu , aŋa yi tȧteŋ ro ŋɔŋ yi ro nu ; pəkasifɛ ȧŋsum aŋ thas , ɔwa ȧŋmothȧ ȧtəteŋ aŋ gbɛntha ka-ake .
62002009	Kɔn ɔwe mə pa ɔ yi ka ȧŋmothȧ , kɛrɛ ɔ gbɛŋa ɔwɔnt kɔŋ , ɔ yi ras ka ȧŋsum .
62002010	Ɔwe mə bɔthər ɔwɔnt kɔŋ ɔ tiyȧ ka ȧŋmothȧ , ɔwa ɔ ba hɛ asabu ŋa kəpənthbəla .
62002011	Kɛrɛ ɔwe mə gbɛŋa ɔwɔnt kɔŋ ɔ yi ka ȧŋsum , ɔ kɔth ka ȧŋsum , ɔwa ɔ tɛ hɛ rɔ mɔ kɔ-e , kotȧy-e ȧŋsum aŋ po fithəs kɔ .
62002012	I gbalər nu , awuth a mi alɔl , pəkasifɛ a po tera nu ɛhakɛ ɛ nu salata ȧŋes ŋɔŋ .
62002013	I gbalər nu , naŋ akas , pəkasifɛ nə po tȧrȧ kɔ ɔwe yi kȧbi ka ɔtəpɛr . I gbalər nu , naŋ alaŋgba , pəkasifɛ nə po tham Sethani . I po gbalər nu , awuth alɔl , pəkasifɛ nə po tȧrȧ ɔKas .
62002014	I po gbalər nu , naŋ akas , pəkasifɛ nə po tȧrȧ kɔ ɔwe yi kȧbi ka ɔtəpɛr . I po gbalər nu , naŋ alaŋgba , pəkasifɛ nə yi abȧki mədɛr , ɔwa ȧrim ra Kuru rə tiyȧ ro nu , ɔwa nə po tham Sethani .
62002015	Te nu bɔthər ȧdȧru , thalɔm ɛyɛt ɛyɛ yi ka ȧdȧru . Bepi wuni o wuni ɔ bɔthər ȧdȧru , mabɔthər ma ɔKas mə yi hɛ ro ŋɔŋ .
62002016	kotȧy-e ɛyɛt bɛ ya ȧdȧru , mafela ma mȧdɛr-o , mafela ma ɛfɔr-o , yi kabonɛ tȧy ka aŋesəm , ɛ yi hɛ ka ɔKas , kɛrɛ ɛ yi ka ȧdȧru .
62002017	Raru rə tə thas yi mafela mati , kɛrɛ kɔn ɔwe mə yɔ mȧselɔ ma Kuru ɔ tə yi haŋ thȧnkȧŋ thəbana .
62002018	Awuth alɔl , marey mələpsɔ mi ame : ɔwa ma nə po təl kəpa ukraist uyem ɔ tə der , hali ka-ake akraist ayem agbȧthi aŋ yi : tesom sə tȧrȧ kəpa marey mələpsɔ mə po bek .
62002019	Ŋaŋ aŋ po wur ro su , kɛrɛ aŋ yi hɛ ta ȧtȧ su ; kotȧy-e , bepi aŋ yi naŋ ta ȧtȧ su , aŋ tə tiyȧ naŋ ro su : kɛrɛ aŋ wur ro su , kȧmȧ pə tɔrinɛ kəpa ŋa bɛ , aŋ yi hɛ ta ȧtȧ su .
62002020	Kɛrɛ naŋ nə po sɔthɔ kafethər ka ɔKin usəm , ɔwa nə tȧrȧ mȧtȧy bɛ .
62002021	I gbalər hɛ nu ta ma nə te tȧrȧ tȧteŋ , kɛrɛ pəkasifɛ nə tȧrȧ ti , ɔwa nə tȧrȧ kəpa rəyem o rəyem rə wur hɛ ka tȧteŋ .
62002022	Kanɛ yi ɔyem pəthas kɔn ɔwe mə pɛnsa , kəpa Yisɔs kɔnɔ yi hɛ ɔKrayst-e ? Ɔwe mə pɛnsa ɔKas yi ɔWan kɔnɔ yi ɔkrayst uyem .
62002023	Wuni o wuni ɔwe mə pɛnsa ɔWan ɔ ba hɛ ɔKas ; kɛrɛ ɔwe mə gbithanɛ ɔWan ɔ ba sɔ ɔKas .
62002024	Tiyȧŋ wop ȧtȧ nə təl kȧbi ka ɔtəpɛr . Bepi ȧtȧ nə təl kȧbi ka ɔtəpɛr tə tiyȧ ro nu , nə tə tiyȧ ka ɔWan , yi ka ɔKas .
62002025	Ɔwa aŋlahiri aŋa ɔ lahiri su ŋa yi aŋesəm thəbana .
62002026	I gbalər nu mȧtȧy ame ta ŋaŋ aŋa yema yɛthas nu .
62002027	Kɛrɛ bepi kafethər ȧke nə po sɔthɔ ro ŋɔŋ kə tiyȧ ro nu , nə ba hɛ sɔ kȧmȧ wuni o wuni ɔ thəksa nu : ɔwa mɔ kafethər kɔŋ kə thəksa nu ka mȧtȧy bɛ , ɔwa kə yi tȧteŋ , rəyem thahɔ , tiyȧ nu ro ŋɔŋ mɔ mə kə po thəksa nu .
62002028	Ɔwa , awuth alɔl tiyȧ nu ro ŋɔŋ : kȧmȧ ma ɔ tɔrinɛ , sə tə ba kəmintha , kȧmȧ sə te lap tə kəbəp kɔ ma ɔ der-e .
62002029	Bepi nə tȧrȧ kəpa ɔ yi ulompi , tȧrȧ nu sɔ kəpa wuni o wuni ɔwe mə yɔ ɔlompi kɔnɔ kom kɔ .
62003001	Kəla , ko məbɔthər məbana ɔKas ɔ ba ta ȧtȧ su , kəpa a tela su awuth ŋa Kuru ; ɔwa ya sə yi mən . Tȧsom ȧdȧru rə te su tȧrȧ , pəkasifɛ rə tɛ hɛ kɔ .
62003002	Abɔthər , ka-ake sə yi awuth ŋa Kuru , ɔwa a tha tɔri hɛ su to sə ba kə re yi : kɛrɛ sə tȧrȧ kəpa ma Krayst ɔ kȧl der , sə tə yi mɔ kɔnɔ ; pəkasifɛ sə tə nənk kɔ mɔ mɔ yi .
62003003	Ɔwa wuni o wuni ɔwe ba kabot ȧmerȧ ake ɔ tə gbəransnɛ , mɔ mə Krayst ɔ yi ugbəraŋ .
62003004	Wuni o wuni ɔwe mə yɔ ahakɛ ɔ ləsər ȧŋthɔ : kotȧy-e aŋhakɛ ŋə yi kaləsər ȧŋthɔ .
62003005	Ka nə tȧrȧ kəpa Krayst ɔ tɔrinɛ tə kənɔy ɛhakɛ ɛ su ; ɔwa ahakɛ aŋ yi hɛ ro ŋɔŋ .
62003006	Wuni o wuni ɔwe mə tiyȧ ro ŋɔŋ ɔ yɔ hɛ ahakɛ : wuni o wuni ɔwe mə yɔ ahakɛ ɔ tha nənk hɛ kɔ , thalɔm ɔ tȧrȧ kɔ .
62003007	Awuth alɔl , te nu selɔ wuni o wuni ɔ yɛthas nu ; kɔn ɔwe mə yɔ ɔlompi ɔ yi ulompi , hali mɔ kɔnɔ ɔ yi ulompi .
62003008	Ɔwe mə yɔ ahakɛ ɔ yi ka Sethani ; kotȧy-e Sethani ɔ po yɔ ahakɛ kȧbi ka ɔtəpɛr . Ɔwa ta ȧte tə ɔWan ka Kuru ɔ der , kȧmȧ ɔ dim mapanth ma Sethani .
62003009	Wuni o wuni ɔwe Kuru ɔ po kom ɔ yɔ hɛ ahakɛ ; kotȧy-e mayi ma Kuru mə yi ro ŋɔŋ ɔwa ɔ gbəli hɛ yɔ ahakɛ pəkasifɛ Kurɔŋ kɔnɔ kom kɔ .
62003010	Ka ȧte sə gbəli tȧrȧ awuth ŋa Kuru , yi awuth ŋa Sethani : wuni o wuni ɔwe te yɔ ɔlompi ɔ yi hɛ ka Kuru , thalɔm ɔwe te bɔthər ɔwɔnt kɔŋ .
62003011	kotȧy-e ȧkɛra ki ake ȧke nə po təl kȧbi ka ɔtəpɛr , kəpa sə yi tə kəbɔthəranɛ .
62003012	Pə yi hɛ mɔ Ken , ɔwe yi ka Sethani , ɔwa ɔ dif ɔwɔnt kɔŋ . Ɔwa to pə som ɔ dif kɔ-e ? Pəkasifɛ mȧyɔs mɔŋ mə yi mələs , ɔwa ama ɔwɔnt kɔŋ mə yi məlompi .
62003013	Tiyȧŋ awɔnt te nu kabanɛ , bepi ȧdȧru rə gbɛŋa nu .
62003014	Saŋ sə tȧrȧ kəpa sə po wur ka rəfi sə po wɔŋ ka aŋesəm , pəkasifɛ sə bɔthər aŋwɔnt . Ɔwe mə te bɔthər ɔwɔnt kɔŋ ɔ tiyȧ ka rəfi .
62003015	Wuni o wuni ɔwe mə gbɛŋa ɔwɔnt kɔŋ udif wɔŋ : ɔwa nə tȧrȧ kəpa udif o udif ɔ ba hɛ aŋesəm thəbana .
62003016	Ka ȧte sə tȧrȧ mabɔthər , kəpa kɔnɔ ɔ sɔnd aŋesəm ŋɔŋ ta ȧtȧ su : ɔwa saŋ sə yi tə kəsɔndnɛ ta aŋwɔnt .
62003017	Kɛrɛ bepi wuni o wuni ɔ nənk ɔwɔnt kɔŋ ɔ paŋi ɔwa ɔ bȧksər ȧŋmerȧ ŋɔŋ , ɔ sɔŋ hɛ kɔ , kədarəŋ ka kɔnɔ ɔ ba ɛyɛt ya ȧdȧru are , to mabɔthər ma Kuru mə tiyȧ ro ŋɔŋ-e ?
62003018	Awuth alɔl , maŋ te nu bɔthər ka sim , thalɔm ka məfɔf : kɛrɛ ka məyɔs yi ka tȧteŋ .
62003019	Ka ȧte sə tə tȧrȧ kəpa sə yi ka tȧteŋ , ɔwa sə tə bȧk kəbuth roder kɔŋ kədi
62003020	bepi ɛmerȧ ɛ su ɛ thɛkɛ su ; kotȧy-e Kuru ɔ yi ubana uthasi ɛmerȧ ɛ su , ɔwa ɔ tȧrȧ tȧy o tȧy .
62003021	Abɔthər , bepi ɛmerȧ ɛ su ɛ thɛkɛ hɛ su , sə ba kəsɛlinɛ ka Kuru .
62003022	Ɔwa koko sə yif sə sɔthɔ ro ŋɔŋ , pəkasifɛ sə wop ɛyamari yɔŋ , ɔwa sə yɔ ȧtȧ mə thesanɛ kɔ .
62003023	Aŋyamari ŋɔŋ ŋi aŋe , kȧmȧ sə lanɛ ka ȧŋes ŋa ɔWan kɔŋ Yisɔs Krayst , yi kȧmȧ sə bɔthərȧnɛ mɔ mɔ yamari su .
62003024	Ɔwe mə wop ɛyamari yɔŋ ɔ tiyȧ ka Kuru , yi Kuru ɔ tiyȧ ro ŋɔŋ . Ka ȧte sə tȧrȧ ɔ tiyȧ ro su , ka ɔYina ɔwe ɔ po sɔŋ su .
62004001	Abɔthər , te nu lanɛ ɛyina bɛ , kɛrɛ mɛm yi bepi ɛ yi ka Kuru : pəkasifɛ anȧbi ayem agbȧthi aŋ yi ka ȧdȧru .
62004002	Ka ȧte sə tȧrȧ ɔYina ka Kuru : ayina o yina aŋa mə gbithanɛ kəpa Yisɔs Krayst ɔ po der ka madɛr aŋ yi ka Kuru :
62004003	ɔwa ayina o yina aŋa te gbithanɛ kəpa Yisɔs Krayst ɔ po der ka madɛr aŋ yi hɛ ka Kuru : aŋe aŋ yi aŋyina ŋa ɔkrayst uyem , ta ɔwe nə la təl kəpa ɔ yi tə kəder ; ɔwa hali ka-ake ɔ yi ka ȧdȧru .
62004004	Naŋ nə yi ka Kuru , awuth a mi alɔl , ɔwa nə po tham ŋa : pəkasifɛ kɔn ɔwe yi ro nu ɔ yi ubana pəthasi kɔn ɔwe yi ka ȧdȧru .
62004005	Ŋaŋ aŋ yi ta ȧdȧru : tiyȧŋ aŋ fɔf mafɔf ma ȧdȧru , ɔwa ȧdȧru rə təlȧ ŋa .
62004006	Saŋ sə yi ta Kuru : ɔwe tȧrȧ kɔ ɔ təlȧ su ; kɛrɛ kɔn ɔwe te yi ta Kuru ɔ təlȧ hɛ su . Ka ȧte sə tȧrȧ ɔgbaskɛ wa aŋyina ka təteŋ , yi aŋyina ŋa rəyem .
62004007	Ambɔthər a mi , maŋ bɔthərȧnɛ nu : kotȧy-e məbɔthər mə yi ka Kuru ; ɔwa wuni o wuni ɔwe mə bɔthər a po kom kɔ ka Kuru , ɔwa ɔ tȧrȧ Kuru .
62004008	Kɔn ɔwe mə te bɔthər ɔ tɛ hɛ Kuru ; kotȧy-e , Kuru ɔ yi məbɔthər .
62004009	Ka ȧte mabɔthər ma Kuru mə tɔrinɛ ro rɔsu , ma ɔ somra ɔWan kɔŋ ɔ kom gbo son ka ȧdȧru , kȧmȧ sə ŋesəm ro ŋɔŋ .
62004010	Mabɔthər mi ame , pə yi hɛ kəpa saŋ sə po bɔthər Kuru , kɛrɛ kɔnɔ ɔ po bɔthər su , kɔ somra ɔWan kɔŋ tə kəyi asathka ta kənɛmthɛnɛ ta ɛhakɛ ɛ su .
62004011	Abɔthər , bepi Kuru ɔ bɔthər su yaŋ , saŋ sɔ sə yi tə kəbɔthəranɛ .
62004012	Wuni o wuni ɔ tha nənk hɛ Kuru hali . Bepi sə bɔthərȧnɛ , Kuru ɔ tiyȧ ro su , yi mabɔthər mɔŋ mə gbenthis ro su .
62004013	Ka ȧte sə tȧrȧ sə tiyȧ ro ŋɔŋ , ɔwa kɔnɔ ro su , pəkasifɛ ɔ po sɔŋ su ani ka ɔYina kɔŋ .
62004014	Ɔwa saŋ sə po nənk ka sə seri ti kəpa ɔKas ɔ po somra ɔWan tə kəyi ɔKisis ka ȧdȧru .
62004015	Wuni o wuni ɔwe mə gbithanɛ kəpa Yisɔs ɔ yi ɔWan ka Kuru , Kuru ɔ tiyȧ ro ŋɔŋ , ɔwa kɔn ɔ tiyȧ ka Kuru .
62004016	Saŋ sə po tȧrȧ , ka sə lanɛ mabɔthər ama Kuru ɔ ba ta ȧtȧ su . Kuru ɔ yi məbɔthər ; kɔnɔ ɔwe mə tiyȧ ka mabɔthər ɔ tiyȧ ka Kuru , ɔwa Kuru ɔ tiyȧ ro ŋɔŋ .
62004017	Mabɔthər ma su mə tə gbenthis ka ȧte , kȧmȧ sə ba kəmintha ka ȧŋrey ŋa kathoŋkas : pəkasifɛ mɔ kɔnɔ ɔ yi , ya saŋ sə yi sɔ ka ȧdȧru are .
62004018	Məbɔthər mə ba hɛ rənes ; kɛrɛ mabɔthər məgbenthis mə tə bȧl rənes ; pəkasifɛ rənes rə ba athalər . Kɔn ɔwe ba rənes ɔ ba hɛ məbɔthər məgbenthis .
62004019	Sə bɔthər kɔ , pəkasifɛ kɔnɔ mɔtha bɔthər su .
62004020	Bepi wuni o wuni ɔ pa ɔ bɔthər Kuru , kɛrɛ ɔ gbɛŋa ɔwɔnt kɔŋ-e , ɔ yi uyem ; kotȧy-e ɔwe te bɔthər ɔwɔnt kɔŋ ɔwe ɔ po nənk , to mɔ gbəli bɔthər Kuru ɔwe ɔ te tha nəŋk-e ?
62004021	Ɔwa aŋyamari aŋe sə po sɔthɔ ro ŋɔŋ , kəpa ɔwe mə bɔthər Kuru ta ɔ bɔthər sɔ ɔwɔnt kɔŋ .
62005001	Wuni o wuni ɔwe mə lanɛ kəpa Yisɔs ɔ yi ɔKrayst a kom kɔ ka Kuru : ɔwa wuni o wuni ɔwe mə bɔthər ɔkomra ɔ bɔthər sɔ kɔn ɔwe ɔ po kom .
62005002	Ka ȧte sə tȧrȧ kəpa sə bɔthər aŋwuth ŋa Kuru , ma sə bɔthər Kuru , ɔwa sə wop ɛyamari yɔŋ .
62005003	Mabɔthər ma Kuru mi ame , kȧmȧ sə wop ɛyamari yɔŋ : ɔwa ɛyamari yɔŋ ɛ yi hɛ ɛtui wop .
62005004	kotȧy-e wuni o wuni ɔwe a po kom ka Kuru ɔ tham ȧdȧru : ɔwa katham ȧke mə tham ȧdȧru ki ake , kə yi kȧlanɛ kȧsu .
62005005	Kanɛ mə tham ȧdȧru , thambe kɔnɔ ɔwe mə lanɛ kəpa Yisɔs ɔ yi ɔWan ka Kuru-e ?
62005006	Ɔwa Yisɔs Kraystȧŋ kɔnɔ der rə mȧnt yi mətir ; pə yi hɛ rə mȧnt gbo son , kɛrɛ rə mȧnt yi mətir .
62005007	Ka ɔYina ɔ sɔŋ məseri , pəkasifɛ ɔYina ɔ yi tȧteŋ .
62005008	kotȧy-e asas aŋ yi aŋa mə sɔŋ məseri , ɔYina-o , ȧmȧnt-o , yi mȧtir-əŋ , ŋa asas aŋ yi dim din .
62005009	Bepi sə malanɛ maseri ma wuni kəpet , maseri ma Kuru mə thas : kotȧy-e maseri ma Kuru mə yi ȧtȧ ɔ seri ta ɔWan kɔŋ .
62005010	Ɔwe po lanɛ ka ɔWan ka Kuru ɔ ba maseri ka ȧŋmerȧ ŋɔŋ : kɛrɛ ɔwe te lanɛ Kuru ɔ sɔki kɔ uyem ; pəkasifɛ ɔ lanɛ hɛ maseri ama Kuru ɔ sɔŋ ta ɔWan kɔŋ .
62005011	Maseri meme , kəpa Kuru ɔ po sɔŋ su aŋesəm thəbana , ɔwa aŋesəm aŋe aŋ yi ka ɔWan kɔŋ .
62005012	Kɔnɔ ɔwe ba ɔWan ɔ ba aŋesəm ; ɔwa kɔnɔ ɔwe te ba ɔWan ka Kuru ɔ ba hɛ aŋesəm .
62005013	Mȧtȧy ame i po gbalər nu na alanɛ ka ȧŋes ŋa ɔWan ka Kuru kȧmȧ nə tȧrȧ kəpa nə ba aŋesəm thəbana .
62005014	Ɔwa kamintha ȧke sə ba ro ŋɔŋ ki ake , kəpa , bepi sə yif tȧy o tȧy ka mȧselɔ mɔŋ , ɔ təlȧ su .
62005015	Ɔwa bepi sə tȧrȧ kəpa ɔ təlȧ su , tȧy o tȧy sə yif , sə tȧrȧ kəpa sə sɔthɔ ara sə yif kɔ .
62005016	Bepi wuni o wuni ɔ nənk ɔwɔnt kɔŋ ɔ yɔ ahakɛ aŋa te yi ka rəfi , ta ɔ yif , ɔwa Kuru ɔ tə sɔŋ kɔ aŋesəm ta ŋaŋ aŋa te yɔ ahakɛ ka rəfi . Ahakɛ aŋ yi ka rəfi : i pa hɛ kȧmȧ ɔ nɛmthɛnɛ ta ŋi .
62005017	Tȧy o tȧy ȧtȧ te yi təlompi tə yi ahakɛ : kɛrɛ ahakɛ aŋ yi aŋa te yi ta rəfi .
62005018	Sə tȧrȧ kəpa wuni o wuni ɔwe a po kom ka Kuru ɔ yɔ hɛ ahakɛ ; kɛrɛ ɔwe a po kom ka Kuru ɔ bumərnɛ , ɔwa Sethani ɔ gboŋ hɛ kɔ .
62005019	Saŋ sə tȧrȧ kəpa sə yi ka Kuru , yi ȧdȧru bɛ rə yi ka aŋfɔsɔ ŋa Sethani .
62005020	Ɔwa sə tȧrȧ kəpa ɔWan ka Kuru ɔ po der , kɔ po sɔŋ su kəsɔthnɛ , kȧmȧ sə gbəli tȧrȧ kɔ ɔwe yi təteŋ , ɔwa saŋ sə yi ka kɔn ɔwe yi təteŋ , hali ka ɔWan kɔŋ Yisɔs Kraystȧŋ . Kɔnɔ yi ɔKuru utəteŋ , yi aŋesəm thəbana .
62005021	Awuth alɔl , bumnɛ nu ka ɛyɛt ɛbumərnɛ .
63001001	Ɔbaki ka ɔwuni bom uthith yi awuth ŋɔŋ , aŋa i bɔthər ka tȧteŋ ; ɔwa pə yi hɛ gbo minɛ son , kɛrɛ ŋa bɛ aŋa po tȧrȧ tȧteŋ ;
63001002	salata tȧteŋ ȧtȧ yianɛ ro rɔsu , ɔwa ȧtȧ yi yi saŋ thəbana .
63001003	Ta aboŋa , yi ȧney , yi məthɔfəl mə yi ro rɔnu kəwur ka Kuru ɔKas , yi ka Yisɔs Krayst , ɔWan ka ɔKas , ka tȧteŋ yi ka məbɔthər .
63001004	I ba məbɔnɛ məbana ma i fir kəpa awuth a mu alɔm aŋ kɔth ka tȧteŋ , mɔ mə sə po sɔthɔ ayamari kəwur ka ɔKas .
63001005	Ɔwa ka-ake i nɛmthɛnɛ mu , yȧŋ , pə yi hɛ mɔ i gbalər mu ayamari afu , kɛrɛ aŋa sə po sɔthɔ kȧbi ka ɔtəpɛr , kȧmȧ sə bɔthərȧnɛ .
63001006	Mabɔthər mi ame , kȧmȧ sə kɔth kətȧŋȧnɛ ka ɛyamari yɔŋ . Ɔwa aŋyamari ŋi aŋe , hali mɔ nə po təl kȧbi ka ɔtəpɛr , kȧmȧ nə kɔth ri .
63001007	kotȧy-e afəm ayaŋfa agbȧthi aŋ po wɔŋ ka ȧdȧru , hali ŋaŋ aŋa te gbithanɛ kəpa Yisɔs Krayst ɔ po der ka madɛr . Ɔwe ɔ yi uyaŋfa yi ukraist uyem .
63001008	Bumnɛ nu , kȧmȧ nə te dim ȧtȧ nə po yɔ kɛrɛ kȧmȧ nə sɔthɔ ȧrȧm agbenthis .
63001009	Wuni o wuni ɔwe mə təmȧ kəri , ɔwa ɔ bȧkər hɛ ka mathəksa ma Kraist-e ɔ ba hɛ Kuru . Kɛrɛ kɔn ɔwe bȧkər ka mathəksa ma Krayst , ɔkati ɔ ba ɔKas yi ɔWan sɔ .
63001010	Bepi wuni o wuni ɔ der ro mu ɔwe te kȧrȧ mathəksa ame , te malanɛ kɔ ;
63001011	kotȧy-e kɔn ɔwe mə kori kɔ ɔ ba ani ka mapanth mɔŋ maləs .
63001012	Ma i ba tȧy təgbȧthi tə kəgbalər mu , i yema hɛ gbal ti rɔ areka yi ruba , kɛrɛ i bot ȧmerȧ tə kəder ro mu , kȧmȧ sə gbəli fɔf der yi derȧŋ , kȧmȧ mabɔnɛ ma su mə yi məgbenthis .
63001013	Aŋwuth ŋa ɔwɔnt mu ubɛra uthith , aŋ kori mu . Amina .
64001001	Ɔbaki ka Kayəs , ɔwe i bɔthər ka tȧteŋ .
64001002	Ɔyathki kȧmi ufinɔ , i fela kȧmȧ mə sabathi ka kəyeŋk mədɛr , mɔ mə aŋesəm a mu aŋ sabathi .
64001003	kotȧy-e i ba məbɔnɛ məbana ma aŋwɔnt aŋ der aŋ seri ta tȧteŋ ta mu , mɔ mȧ mə kɔth ka tȧteŋ .
64001004	I ba hɛ məbɔnɛ ama mə thas ame tə kətəl kəpa aŋwuth a mi aŋ kɔth ka tȧteŋ .
64001005	Ɔyathki ufinɔ , tȧy o tȧy ȧtȧ mȧ mə yɔna aŋwɔnt atik , mə yɔ ri məpanth məfinɔ :
64001006	aŋa po seri rodi ka aŋchɔch ta mabɔthər ma mu : ɔwa mə yɔ ɔfinɔ bepi mə mar ŋa ka ȧŋbiyas ŋaŋ mɔ mə mamanɛ ma mu mə yi ka Kuru .
64001007	Pəkasifɛ aŋ po kɔnɛ salata ȧŋes ŋɔŋ , kəte nɔy koko ka tȧbona təlɔm .
64001008	Tiyȧŋ sə yi tə kəmar afəm mɔ aŋe kȧmȧ sə yi akump amar ka tȧteŋ .
64001009	I po gbalər aŋchɔch kɛrɛ Diotrefes , ɔwe bɔthər tə kətəma kədi kətɔŋ ka ŋaŋ , ɔ malanɛ hɛ su .
64001010	Tiyȧŋ , bepi i der-e , i ti kala ȧmerȧ ka mȧyɔs mɔŋ yi mafɔf mɔŋ məyai kəŋamnɛ su : ɔwa ȧte tə be hɛ kɔ , kɛrɛ kɔnɔ ɔ selɔ hɛ tə kəmalanɛ aŋwɔnt , ɔwa aŋa yema yɔ yi ɔ bɛnt ŋa , ɔ wurɔ ŋa ka aŋchɔch .
64001011	Ɔbɔthər kȧmi , te tansanɛ mələs , kɛrɛ tansanɛ məfinɔ . Ɔwe mə yɔ ɔfinɔ ɔ yi ka Kuru : kɛrɛ ɔwe mə yɔ ɔləs ɔ tha nənk hɛ Kuru .
64001012	Demetriɔs ɔ ba ȧŋes afinɔ kətɔŋ ka aŋfəm bɛ , yi ka tȧteŋ sɔ : saŋ sɔ sə seri ti ; ɔwa mə tȧrȧ kəpa maseri ma su mə yi təteŋ .
64001013	I ba tȧy təgbȧthi tə kəpa ro rɔmu , kɛrɛ i yema hɛ gbalər mu rə ruba yi rə kəthaŋkɛ .
64001014	Kɛrɛ i bot ȧmerȧ kəpa sə tə yeŋk nəŋkanɛ , ɔwa sə tə fɔf der yi derȧŋ .
64001015	Ta məthɔfəl mə yi ro rɔmu . Aŋyathki a su aŋ kori mu . Kori aŋyathki bɛ kin o kin .
65001001	Yud , ȧŋbɔy ŋa Yisɔs Krayst , yi ɔwɔnt ka Yeməs , ka ŋaŋ aŋa a muti , ȧŋbɔthər ŋa Kuru ɔKas , yi aŋa a bɛnɛ ta Yisɔs Krayst ;
65001002	ta ȧney , məthɔfəl , yi məbɔthər mə bȧrnɛ ro nu .
65001003	Ambɔthər a mi , ma i bot ȧŋmerȧ a mi tə kəgbalər nu ta kakisi kȧsu bɛ , ȧŋmerȧ a mi aŋ yagba mi tə kəgbalər nu yi kəmaŋ nu kȧmȧ nə bumər ɔfinɔ kȧlanɛ ȧke a po lȧnki win haŋ thəbana ka aŋfəm asəm .
65001004	kotȧy-e afəm alɔm aŋ po wɔŋ sɔy , aŋfəm aŋa a po gbəka matheri maŋ ɔwoni thɔŋ , afəm aŋa te tȧrȧ Kuru aŋa lȧfthi ȧŋboŋa ŋa ɔKuru kȧsu ka mafela maŋ maləs , ɔwa aŋ pɛnsanɛ Yisɔs Krayst ɔMarki kȧsu gbo son .
65001005	Ka-ake , hali ma nə la po tȧrȧ mȧtȧy bɛ , i yema gbukthis nu kəpa , ɔMarki ma ɔ po kisis aŋfəm kəwur ka ȧŋthɔf ŋa ro Iyipt , ɔ kȧl dim ŋaŋ aŋa te lanɛ .
65001006	Ɔwa aŋmȧleka aŋa te bɛnɛ mayi maŋ thəpaŋ , kɛrɛ aŋ tey mayira maŋ məlompi , ɔ bɛnɛ ŋa rə tɔrɛntha ka ȧŋsum abana haŋ ka kathoŋkas ka ȧŋrey abana .
65001007	Hali ro Sɔdɔm yi Kɔmɔra , yi tapet ȧtȧ fatər ri , maŋ po sɔndnɛ rə kəyɔ kərəp , yi tȧy tələs bɛ , a təmər ŋa ta amɔl , a thalər ŋa yi ansɔmpanɛ ka anant na thȧnkȧŋ thəbana .
65001008	Halisa yaŋ afəm aləs aŋe aŋ nɔkɔs madɛr , aŋ farki ɛfɔsɔ , aŋ sambos ɛyiki .
65001009	Kɛrɛ Maikɛl ɔmaleka ubana , maŋ pɛnsanɛ yi Sethani ta kabel ka Mosis ɔ mintha hɛ fəŋfsər kɔ , kɛrɛ ɔ pa , Ta ɔMarki ɔ ŋal mu .
65001010	Kɛrɛ aŋfəm aŋe aŋ fəŋfsər ȧtȧ aŋ te tȧrȧ : ɔwa ka ȧtȧ aŋ tȧrȧ ka kȧtemp ȧke a koma ŋa , mɔ ɛsɛm apənk , ka mȧtȧy ame rə aŋ ləsərnɛ .
65001011	Mɔnɛ ro rɔŋaŋ ! kotȧy-e aŋ po tȧŋ ka aroŋ ra Ken , ɔwa ta məkanya aŋ bȧrnɛ ka maləs ma Belam kaŋ dinɛ ka kȧthȧnthonɛ ka Kɔra .
65001012	Aŋe ŋə yi ɛpora ka amet ma nu ma məbɔthər , ma aŋ di yi ŋaŋ aŋ wɔnthnɛ kəte ba rənes : aŋ yi mɔ ȧkuru kȧbi ȧke te ba kɔm , ȧke aŋfef mə aŋ kera ; aŋ yi mɔ yint ɛte ba ɛbɔpər thalɔm məkomi , ɛ fi mȧrəŋ , a po tusi yi .
65001013	Aŋ yi mɔ ɛmunkəl ɛbaŋ ya ro baŋ , ɛ wurɔ kafoth ka mȧlap maŋ : aŋ yi mɔ atɔs təkɔthnɛ , ta aŋa a bɛnɛ rabi ra ȧŋsum thȧnkȧŋ thəbana .
65001014	Inɔk sɔ , ɔwe bekȧ tȧmthədɛrəŋ ka rȧlek ra Adȧm , ɔ nȧbi ta aŋfəm aŋe , ɔ pa , Kəla , ɔMarki ɔ der yi aŋfəm ŋɔŋ asəm ɛwul ɛwul ,
65001015	tə kəthoŋkas aŋfəm bɛ , yi tə kəŋap ŋa bɛ aŋa te nesa Kuru ta mȧyɔs maŋ ama aŋ po yɔ bɛ rə kəte nesa Kuru , yi ta ȧsim tələs ȧtȧ aŋfəm aləs aŋ po fɔf tə kəŋamnɛ kɔ .
65001016	Aŋe ŋə yi aŋfɔfəthanɛ , antompnɛ , aŋ kɔth ka mafela ma ɛmerȧ yaŋ : tasəŋ taŋ tə gbək ɛyoŋka , aŋ yikis afəm kȧmȧ aŋ ba kəsɔthɔ .
65001017	Kɛrɛ ȧŋbɔthər a mi , tȧmtȧmnɛ nu tafɔf ȧtȧ aŋsom ŋa ɔMarki kȧsu Yisɔs Krayst aŋ pa thəpaŋ .
65001018	Maŋ po tɔri nu kəpa ka ȧŋlɔkɔ aləpsɔ afəm asel tȧy aŋ tə der , aŋa mə kɔth ka mafela mələs ma ɛmerȧ yaŋ .
65001019	Aŋe ŋa mə kȧrȧ məpeskinɛ , ŋa yi afəm ŋa ȧdȧru , aŋ ba hɛ ɔYina məsəm .
65001020	Kɛrɛ naŋ , ȧŋbɔthər a mi , bȧkəsnɛ nu ka kȧlanɛ ka nu kəsəm , ɔwa ramnɛ nu ka ɔYina məsəm .
65001021	bȧkər nu ka mabɔthər ma Kuru , nə kəlianɛ ȧŋney ŋa ɔMarki kȧsu Yisɔs Krayst aŋa mə sɔŋ su aŋesəm thəbana .
65001022	Ɔwa ba ȧney ka aŋa ba asikɛ :
65001023	aŋlɔm nə kisis , nə tafi ŋa ka anant ; ba ȧney ka aŋlɔm yi rənes , hali ma nə gbɛŋa ȧsuma tȧŋ ta ɛpɔra ȧtȧ ȧŋdɛr aŋ po nɔkɔs .
65001024	Ɔwa ɔwe gbəli bɛnɛ nu kəte yɛthȧ , ɔwa ɔ təmər nu kəte ba apora rodi ka ayiki ŋɔŋ yi məbɔnɛ məbana ;
65001025	ta kɔnɔ ɔKuru son ɔKisis kȧsu ɔ sɔthɔ ayiki , kəthɔkəs , rȧbȧy yi ɛfɔsɔ kətȧŋȧnɛ ka Yisɔs Krayst ɔMarki kȧsu katəp yeŋka ɛlɔkɔ ɛ yi dɛ ka-ake dɛ haŋ thȧnkȧŋ thəbana . Amina .
66001001	Kaŋaibinɛ ka Yisɔs Krayst ȧke Kuru ɔ sɔŋ kɔ , tə kətɔri ɛbɔy yɔŋ mȧtȧy ama ba kəder ka ɔthan ɔwe ; ɔwa ɔ som umȧleka kɔŋ tə kətɔri ti ka ȧŋbɔy ŋɔŋ Yɔnȧŋ .
66001002	Ɔwe seri ta ȧrim ra Kuru , yi ta aŋkanɛ ŋa Yisɔs Krayst , yi ta mȧtȧy bɛ ama ɔ nənk .
66001003	Aruba aŋ yi ta ɔwe mə karaŋ ȧsim ta kanabi ake , dɛ yi ta ŋaŋ aŋa mə təl ti-e , rɛ aŋ kȧl bɛnɛ ȧtȧ a gbal ri , ȧtesoma-e ȧŋlɔkɔ aŋ fat tə kəlasər ti .
66001004	Yɔn , ka ɛchɔch tȧmthədɛrəŋ ya ro Asia . Ta aboŋa aŋ yi do rɔnu , yi məthɔfəl kəwur ka kɔn ɔwe yi , dɛ yi ɔwe la yi , dɛ yi ɔwe yi tə kəder ; yi ka ɛyina tȧmthədɛrəŋ ɛyɛ yi rodi ka kawaŋ ka rȧbȧy rɔŋ ;
66001005	dɛ yi kəwur ka Yisɔs Kraystȧŋ , ɔwe yi ɔSeri ubɔthi lanɛ , ɔWan utɔtɔkɔ kəwur kətɔŋ ka aŋfi ; dɛ yi ɔGbəka ka aŋbȧy bɛ nɔru . Ta kɔn ɔwe bɔthər su-e , ɔwe po bani su ka ɛhakɛ ɛ su kətȧŋȧnɛ ka mȧtir mɔŋ gbeŋ-e ,
66001006	ɔwe po səki su rəbȧy , pə yi mɔ-e , afode ŋa mapanth ma Kuru ɔKas kɔŋ . Ta ayiki dɛ yi afɔsɔ ɛ yi do rɔŋɔŋ thȧnkȧŋ thəbana . Amina .
66001007	Kəla , kɔnɔ mə derȧŋ yi turu təfera , ɔwa rəfɔr o rəfɔr rə tə nənk kɔ , dɛ yi ŋa sɔ aŋa raf kɔ ; ɔwa tȧbona bɛ ta ȧdȧru tə tə bok ta atɔŋ . Ta pə yi ti yaŋ , Amina .
66001008	Minɛ yi Alfa yi Omeka , ɔMarki ɔ pa , ɔwe yi , dɛ yi ɔwe la yi , dɛ yi ɔwe yi tə kəder , ɔKuru ka afɔsɔ bɛ , kɔn kɔnɔnɛ .
66001009	Minɛŋ , Yɔn , ɔwɔnt yi ɔkas ka nu ka asɔmpanɛ , yi ka rȧbȧy dɛ yi kamuyu ka Yisɔs Kraystȧŋ , i yi ka aŋyel aŋa mə a bont Patmɔs salata ȧrim ra Kuru , yi ta maseri ma Yisɔs Kraystȧŋ .
66001010	Ɔwa i po lasǝrnɛ ɔYina ka ȧŋrey ŋa ɔMarki , ka i təl rodarəŋ kȧmi rim rəbana mɔ kəthɛma ,
66001011	rǝ pa hɔ , Minɛ yi Alfa yi Omeka , ɔTɔtɔkɔ yi ɔLəpsɔ ; gbal ȧtȧ mə nənk ka areka , ɔwa somra ŋi ka ɛchɔch tȧmthədɛrəŋ , ka ro Ɛfisɔs , ro Smayna , ro Pakamɔm , ro Thayatira , ro Sadis , ro Filadɛlfiya , dɛ yi ro La-odishiya .
66001012	Ka i lafthɛ tə kənəŋk ȧrim ara fɔfȧnɛ mi , ɔwa ma i po lafthɛ-e , i nənk təmulɛ ta məbɔŋɔ tȧmthədɛrəŋ ;
66001013	ɔwa ukin ɔ yi kətɔŋ ka tamulɛ tȧmthədɛrəŋ ɔwe bȧlȧnɛ mɔ ɔWan ka wuni , kɔ lopra ruma rəbɔli ara bek ka ȧtȧtək tɔŋ , dɛ yi ɔ seknɛ ȧthɛbɛŋ ŋa mɔbɔŋɔ ka aŋkəpət ŋɔŋ .
66001014	Aŋfon dɛ yi rȧbomp rɔŋ ɛ yi ɛfera pər mɔ ɛpɔmpɔ ; ɛfɔr yɔŋ ɛ yi mɔ nȧnt nəmara ;
66001015	tatək tɔŋ tə yi mɔ akɛm akelkel , mɔ mə a po thaŋki ŋi rə nȧnt nəsaŋk ; ɔwa ȧrim rɔŋ rə yi mɔ katɔŋa ka kəthəntha .
66001016	Ɔ wop atɔs tȧmthədɛrəŋ ka kȧta kɔŋ kədiyɔ , ka agbathɔ ŋa ran narəŋ nəwɔŋi nə wur ka kȧsəŋ kɔŋ ; ɔwa ader rɔŋ rə yi mɔ mə aret rə gbɛntha rəyaŋ kenteŋ .
66001017	Ma i nənk kɔ-e , i fumpɔ ka tatək tɔŋ mɔ i po fi . Kɔ reŋ kȧta kɔŋ kədiɔ ka rȧbomp ra mi , ɔ pa , Te nesa , minɛ yi ɔTɔtɔkɔ yi ɔLəpsɔ .
66001018	Minɛ yi ɔKəli thȧbana ; i po fi , kɛrɛ kəla i kȧl po ba aŋesəm haŋ thəbana , Amina . Minɛ i ba masapɔ ma ro kərəfi dɛ yi rȧfi .
66001019	Tiyȧŋ gbal ȧtȧ mə po nənk , yi ȧtȧ mə yɔnɛ ka-ake , yi mȧtȧy ȧma ba tə kəyɔnɛ rodi .
66001020	Aŋgbundu ŋa atɔs tȧmthədɛrəŋ ȧtȧ mə po nənk ka kȧta kȧmi kədiyɔ , yi tamulɛ ta mabɔŋɔ tȧmthədɛrəŋ , ŋi aŋe . Atɔs tȧmthədɛrəŋ tə yi aŋkəlȧnɛ ŋa ɛchɔch tȧmthədɛrəŋ , yi tamulɛ tȧmthədɛrəŋ tə yi ɛchɔch tȧmthədɛrəŋ .
66002001	Gbal ka ɔkəlianɛ ka aŋchɔch ŋa ro Ɛfisɔs kəpa ye , Kɔn ɔwe wop atɔs tȧmthədɛrəŋ ka kȧta kɔŋ kədiyɔ , ɔwe kɔth kətɔŋ ka tamulɛ ta məbɔŋɔ tamthədɛrəŋ-e , ɔ pa hɔ ,
66002002	I tȧrȧ mȧyɔs yi mapanth dɛ yi kamuyu ka mu . I kȧl tȧrȧ kəpa mə gbəli hɛ selɔ afəm akənȧ , dɛ yi mə po mɛm ŋaŋ aŋa pa aŋ yi asom , maŋ te yi asom , ɔwa mə po fir kəpa aŋ yi afəm ayem ;
66002003	mə po muyu , mə po sara ɔlel salata ȧŋes a mi , ɔwa pə bȧk hɛ mu ,
66002004	kɛrɛ i ba ȧtȧy ȧte tə kəthɛkɛ mu , kotȧy-e mə po gbapɛ mabɔthər ma mu mətɔtɔkɔ .
66002005	Tiyȧŋ kala ȧmerȧ ka ɔdɛr ro mə wur , mə fumpɔ-e , ɔwa thupi , yɔ thɔŋ mɔ mə la yɔ ka ɔtɔtɔkɔ . Bepi pə yi hɛ ti-e , i ti der do rɔmu lɛmp , ɔwa i ti tɔŋa kamulɛ ka mu , thambe mə thupi .
66002006	Kɛrɛ mə ba ȧtȧy təfinɔ ȧte-e , tə kəyi mə gbɛŋa mȧyɔs ma aŋNikɔletan , ama minɛ sɔ i gbɛŋa .
66002007	Ɔwe ba ɛləns ta ɔ təl ȧtȧ ɔYina ɔ pa ka ɛchɔch . Ɔwe mə tham-e , i ti sɔŋ kɔ tə kədi ka aŋənt ŋa aŋesəm aŋa yi ka ȧŋParadays ŋa Kuru Məsaba .
66002008	Gbal ka ɔkəlianɛ ka aŋchɔch ŋa ro Smayna kəpa ye , Ȧsim ta ɔTɔtɔkɔ yi ɔLəpsɔ-e , kɔn ɔwe po fi kɛrɛ ɔ kȧl po ba aŋesəm , ti ȧte .
66002009	I tȧrȧ ansɔmpanɛ yi ȧŋmɔnɛ ma mu , ( kɛrɛ mun yola ) . I tȧrȧ sɔ kafɔf kələs ka ŋaŋ aŋa pa hɔ aŋ yi aYuda , kɛrɛ aŋ yi hɛ , aŋ yi gbo ka ȧŋseth agbanɛ ŋa Sethani .
66002010	Te nesa tȧy o tȧy ȧtȧ mȧ mə ba kənakasi . Sethani ɔ tə fak alɔm kətɔŋ ka mu ka ȧŋseth ȧtərənkȧ kȧmȧ a mɛm mu , ɔwa mə tə sompanɛ mərey tɔfɔt . Ta mə yi ubɔthi lanɛ haŋ ka rȧfi , ɔwa minɛ i ti sɔŋ mu ȧniyɔ ŋa aŋesəm .
66002011	Ɔwe ba ɛləns ta ɔ təl ȧtȧ ɔYina ɔ pa ka ɛchɔch . Ɔwe mə tham ɔ ba hɛ tə kəsɔmpanɛ ka rafi ara bekȧ mȧrəŋ .
66002012	Gbal ka ɔkəlianɛ ka aŋchɔch ŋa ro Pakamɔm kəpa ye , Kon ɔwe ba aŋgbathɔ awɔŋi aŋa ba ran narəŋ ɔ pa hɔ .
66002013	I tȧrȧ ro mə yirȧ , hali ro kawaŋ ka rȧbȧy ra Sethani kə yi . Ɔwa mə wop ȧŋes a mi gbaŋ-e , mə pɛnsa hɛ kȧlanɛ ka mu do rɔmi , hali ka marey ma Antipas , ɔseri kȧmi ubɔthi lanɛ , ɔwe aŋ dif kətɔŋ ka mu , ro Sethani ɔ yirȧ .
66002014	Kɛrɛ i ba kəthɛkɛ mu ta tȧy təlɔm , pəkasifɛ mə ba ŋaŋ kətɔŋ ka mu aŋa wop mathəksa ma Belam , ɔwe thəksa Belak tə kəgbɔns aŋwuth ŋa Isrɛl kȧmȧ aŋ di ɛyɛt ɛyɛ a po wurɔ sathka ka ɛrɔŋ-e , dɛ yi tə kəyɔ kərəp .
66002015	Mɔlɔ min sɔ-e , ŋaŋ aŋa wop mathəksa ma aŋNikɔletɔn .
66002016	Thupi thɔŋ , bepi pə yi hɛ ti-e , i ti der ro rɔmu lɛmp , ɔwa i ti tim aŋfəm ŋati yi aŋgbathɔ ŋa kȧsəŋ kȧmi .
66002017	Ɔwe ba ɛləns ta ɔ təl ȧtȧ ɔYina ɔ pa ka ɛchɔch . Ɔwe mə tham-e , i ti sɔŋ kɔ ȧŋmana ȧmȧnknɛ , dɛ yi i ti sɔŋ kɔ ȧsar ȧferȧ ; ɔwa ka aŋsar a tə gbal ȧŋes afu aŋa wuni o wuni ɔ te gbəli tȧrȧ thambe kɔn ɔwe sɔthɔ ŋi .
66002018	Gbal ka ɔkəlianɛ ka aŋchɔch ŋa ro Thayatira kəpa ye , Ȧsim ta ɔWan ka Kuru ɔwe ba ɛfɔr mɔ nȧnt nəmara , yi tatək mɔ akɛm akelkel , ti ȧte ,
66002019	I tȧrȧ mȧyɔs , yi mabɔthər , yi kȧlanɛ , yi mapanth , dɛ yi kamuyu ka mu ; ɔwa i tȧrȧ sɔ kəpa mȧyɔs ma mu mələpsɔ mə thasi mətɔtɔkɔ .
66002020	Kɛrɛ i ba kəthɛkɛ mu ta tȧy təlɔm , pəkasifɛ mə malanɛ ɔwuni bom kati Yɛsibɛl , ɔwe telanɛ unȧbi ubɛra . Ɔwa ɔ thəksa , kɔ kȧl yɛthas ɛbɔy ɛ mi tə kəyɔ kərəp , dɛ yi tə kədi ɛyɛt ɛyɛ a po wurɔ sathka ka ɛrɔŋ .
66002021	I po sɔŋ kɔ afɛrɛ tə kəthupi , kɛrɛ ɔ thupi hɛ ka kȧrəp kɔŋ .
66002022	Tiyȧŋ i ti fȧk kɔ ka aŋgbatha ŋa rətu , ɔwa ŋaŋ sɔ aŋa mə yɔ kərəp rɛ kɔnɔŋȧŋ , i ti sɔmpar ŋa rə kəsɔmpa kəbana , thambe aŋ thupi ka mȧyɔs maŋ .
66002023	Ɔwa i ti dif aŋwuth ŋɔŋ , kȧmȧ ɛchɔch bɛ aŋ tȧrȧ kəpa minɛŋ , minɛ mə thekthek ɛnanɛ dɛ yi ɛmerȧ ya afəm ; ɔwa i ti sɔŋ kin o kin kətɔŋ ka mu mɔlɔ ma mapanth mɔŋ mɔ yi .
66002024	Kɛrɛ i pa do rɔmu , yi ka aŋlɔm ro Thayatira aŋa te malanɛ mathəksa ame-e , pə yi mɔ-e ka ŋaŋ aŋa te tha thəkəs mȧtȧy ama mə a tela ɛgbundu ya Sethani . I ba hɛ sɔ kəreŋ mu kothe kəlɔm .
66002025	Kɛrɛ ara mə po thɔ ba-e , wop ri ɔbaksər haŋ i der .
66002026	Ɔwe mə tham-e , ɔwe mə wop ɛyamari ɛ mi haŋ ka ɔthalnɛ , i ti sɔŋ kɔ afɔsɔ rokɔm ka tȧbona bɛ .
66002027	Ɔwa ɔ tə gbəka ŋa ɔbaki mədɛr rə kətək ka rəfat , mɔ ma gbȧyis ɛbɔl rə məbeŋkila ; hali mɔ mə aŋfɔsɔ a mi aŋ yi aŋa i po sɔthɔ kəwur ka ɔKas kȧmi .
66002028	Ɔwa i ti sɔŋ kɔ akɔs ka rəbəth .
66002029	Ɔwe ba ɛləns ta ɔ təl ȧtȧ ɔYina ɔ pa ka ɛchɔch .
66003001	Gbal ka ɔkəlianɛ ka aŋchɔch ŋa ro Sadis kəpa ye . Kɔn ɔwe ba ɛYina tȧmthədɛrəŋ ka Kuru dɛ yi atɔs tȧmthədɛrəŋ ɔ pa , I tȧrȧ mȧyɔs ma mu tə kəyi mə ba ŋes kəpa mə yi ukəli , kɛrɛ mə yi ufi .
66003002	Bumnɛ , ɔwa bȧksər mȧtȧy ama tiyȧ , ama yema tə kəfi ; kotȧy-e i fir hɛ mapanth ma mu məgbenthis rodi ka ɔKuru kȧmi .
66003003	Tiyȧŋ nanɛ to mə po sɔthɔ dɛ yi to mə po təl . Ba ti ro mera , ɔwa thupi thɔŋ . Bepi mə bumnɛ hɛ-e , i ti der do rɔmu mɔ ukey , ɔwa mə gbəli hɛ tȧrȧ ȧŋlɔkɔ mə i der tə kəthoŋkas mu .
66003004	Kɛrɛ mə ba afəm athȧn hali ro Sadis aŋa te tha nɔkɔs ȧsuma taŋ ; ɔwa aŋ tə kɔth yi minɛŋ rə suma təfera , kotȧy-e aŋ yi abeki .
66003005	Ɔwe mə tham-e a tə lonsir kɔ suma təfera , ɔwa i ba hɛ kənasi ȧŋes ŋɔŋ kəwur ka ȧkȧfȧ ka aŋesəm , kɛrɛ i ti gbithanɛ ȧŋes ŋɔŋ rodi ka ɔKas kȧmi dɛ yi ka aŋmȧleka ŋɔŋ .
66003006	Ɔwe ba ɛləns ta ɔ təl ȧtȧ ɔYina ɔ pa ka ɛchɔch .
66003007	Gbal ka ɔkəlianɛ ka aŋchɔch ŋa ro Filadɛlfiya kəpa ye , Ɔwe yi usəm yi utəteŋ , ɔwe ba masapɔ ma Debid , ɔwe mə kanthi , ɔwa wuni o wuni ɔ gbəli hɛ kantha , kɔ kȧl kantha , ɔwa wuni o wuni ɔ gbəli hɛ kanthi ; ɔkati ɔ pa ,
66003008	I tȧrȧ mȧyɔs ma mu . Kəla i po təmər kədare kəkanthɛ rodi ka mu , ȧke wuni o wuni ɔ gbəli hɛ kantha ; kotȧy-e mə ba afɔsɔ athȧn , ɔwa mə po thɔŋ wop ȧrim ra mi , mə pɛnsa hɛ ȧŋes a mi .
66003009	I ti yɔ ŋaŋ aŋa yi ka ȧŋseth agbanɛ ŋa Sethani , aŋa telanɛ a Yuda , kɛrɛ aŋ yi hɛ , aŋ yema gbo ; i ti yɔ kȧmȧ aŋ der sanɛ ka ȧtatək ta mu , kȧmȧ aŋ tȧrȧ kəpa i po bɔthər mu .
66003010	Kȧbi munɔ mə po bɛnɛ ȧrim ra mi-e , tȧsom minɛ sɔ i ti bɛnɛ mu ka ȧŋlɔkɔ ŋa kamɛmər aŋa mə der ka ȧdȧru bɛ tə kəmɛm aŋfəm nɔru .
66003011	Ɔwa i ti der lɛmp ; wop ɔbaksər ara mə ba , kȧmȧ wuni o wuni ɔ te nɔy ȧŋniyɔ a mu .
66003012	Kɔn ɔwe mə tham-e , i ti yɔ kȧmȧ ɔ yi akər ka ȧŋseth ŋa ɔKuru kȧmi , ɔ ba hɛ sɔ tə kəwur ri . Ɔwa i ti gbal ȧŋes ŋa ɔKuru kȧmi rokɔm kɔŋ , dɛ yi ȧŋes ŋa kȧpet ka ɔKuru kȧmi , ȧke yi mɔ Yerusalɛm kəfu , ȧke thor kəwur ro riyana kəwur ka ɔKuru kȧmi ; ɔwa i ti kȧl gbal ȧŋes a mi afu ri .
66003013	Ɔwe ba ɛləns ta ɔ təl ȧtȧ ɔYina ɔ pa ka ɛchɔch .
66003014	Gbal ka ɔkəlianɛ ka aŋchɔch ŋa ro La-odishiya kəpa ye , Ȧsim ta ɔwe yi ɔSeri utəteŋ , ɔTəpi ka ɛyɛt ɛbɛmpa ya Kuru , ti ȧte .
66003015	I tȧrȧ mȧyɔs ma mu kəpa ye , mə yi hɛ utaŋk , mə yi hɛ ufey . I yema naŋ mə yi utaŋk yel thalɔm ufey tuk .
66003016	Tiyȧŋ pəkasifɛ mə yi gbo mun pəmla-e , mə yi hɛ ufey thalɔm utȧŋk-e , i ti thuf mu kəwur ka kȧsəŋ kȧmi .
66003017	kotȧy-e mə pa , Min yola , i ba ɛmunafa-e , ɔwa i paŋ hɛ rəka o rəka ; kɛrɛ mə tɛ hɛ ti kəpa mun mɔnɛ-o , mun fith-o , mun nɔsinɛ-o , mun tiŋ tal .
66003018	Tiyȧŋ i maŋ mu tə kəwair mi mȧbɔŋɔ ama a po mɛm ka anant kȧmȧ mə yi uyola , dɛ yi suma təfera tə kəwɔŋ , kȧmȧ mȧlap ma ratiŋ ra mu rə te tɔrinɛ ; ɔwa sop sɔ ɛfɔr ɛ mu yi atɔl asop , kȧmȧ mə gbəli nənk .
66003019	I ŋal ŋa bɛ aŋa i bɔthər , ɔwa i sirans ŋa sɔ ; tiyȧŋ ta mə yi uyasyas , ɔwa thupi thɔŋ .
66003020	Kəla i təmȧ ka kadare , i gbȧtgbȧt . Bepi wuni o wuni ɔ təl ȧrim ra mi , ɔwa ɔ kanthi kadare , i ti wɔŋ , i ti di yi kɔn , dɛ yi kɔn ɔ tə di yi minɛŋ .
66003021	Ɔwe mə tham i ti sɔŋ kɔ mamari tə kəyira yi minɛŋ ka kawaŋ ka rȧbȧy ra mi , mɔ mə minɛ sɔ i po tham , ka i yirȧ yi ɔKas kȧmi ka kawaŋ ka rȧbȧy rɔŋ .
66003022	Kɔn ɔwe ba ɛləns ta ɔ təl ȧtȧ ɔYina ɔ pa ka ɛchɔch .
66004001	Kədarəŋ kati i kəli , ka i nənk kədare kə kanthɛ ro riyana , ɔwa ȧrim ara i mɔtha təl rə bȧlȧnɛ mɔ kəthɛma ȧke bɔ fɔfȧnɛ mi , kəpa ye , Der ŋat anɔ , i ti tɔri mu mȧtȧy ama ba tə kəder .
66004002	Ka ɔlɛmp wati i lasǝrnɛ ɔYina , ka i nənk kawaŋ ka rȧbȧy ro riyana , ɔwa Wuni kin ɔ yirȧ ka kawaŋ kati ,
66004003	ɔwa , kɔn ɔwe yirȧ ri-e , ɔ bȧlȧnɛ mɔ masar ama a tela yaspa dɛ yi asardius ; ka abənt afarma aŋ gbətɔ kawaŋ ka rȧbȧy aŋa bȧlȧnɛ mɔ aŋsar mə a lei ɛmɛrald .
66004004	Ɔwa təwaŋ kəgba tanlɛ tə gbətɔ kawaŋ ka rȧbȧy , ka i nənk abȧki kəgba ŋanlɛ aŋ yirȧ ri-e , aŋ lopra suma təfera , kaŋ sara ɛniɔ ya məbɔŋɔ .
66004005	Ɔwa ɔnakthinɛ , dɛ yi sɛŋ , dɛ yi sim tə wur ka kawaŋ ka rȧbȧy , ka təmulɛ tȧmthədɛrəŋ tə mara rodi ka kawaŋ ka rȧbȧy , ȧtȧ yi mɔ ɛyina tȧmthədɛrəŋ ya Kuru Məsaba .
66004006	Ɔwa kəbaŋ ka ɛmɛmnɛ mɔ kristal kə yi rodi ka kawaŋ ka rȧbȧy . Ɔwa ɛwuka akəli ŋanlɛ aŋ yi kətɔŋ ka kawaŋ , dɛ yi ȧgbȧp o gbap ŋa kawaŋ-e , kaŋ la yi ɛfɔr rodi yi rodarəŋ .
66004007	Ɔwuka utɔtɔkɔ ɔ yi mɔ ȧsɔyila , ɔwe bekȧ ŋarəŋ ɔ yi mɔ athura , ɔwe bekȧ asas ɔ ba der mɔ wuni , ɔwa ɔwe bekȧ ŋanlɛ ɔ yi mɔ agboyo ufȧl .
66004008	Ka ɛwuka ŋanlɛ aŋe aŋ ba kin o kin ɛkufna tȧmthərukin , kaŋ la sɔ ɛfɔr rokor-e , ɔwa pali gbɛs aŋ fothanɛ hɛ tə kəpa , Ɔsəm , ɔsəm , ɔsəm , ɔMarki Kuru ka aŋfɔsɔ bɛ , ɔwe la yi , ɔwe yi , dɛ yi ɔwe ba tə kəder .
66004009	Ma ɛwuka ŋanlɛ aŋ sɔŋ ayiki-e , yi kəthɔkəs , yi mɔmɔ ka ɔwe yirȧ ka kawaŋ ka rabȧy-e , ɔwe yi haŋ thȧnkȧŋ thəbana-e ,
66004010	aŋbȧki kəgba ŋanlɛ aŋ fumpɔ rodi ka kɔn ɔwe yirȧ ka kawaŋ ka rabȧy-e , ɔwa aŋ thɔkəs kɔn ɔwe yi thȧnkȧŋ thəbana , kaŋ fitha ɛniɔ yaŋ rodi ka kawaŋ-e , kaŋ pa ,
66004011	Munɔ ɔMarki Kuru mə yi ubeki tə kəsɔthɔ ayiki , yi kəthɔkəs , dɛ yi afɔsɔ ; kotȧy-e munɔ mə po bɛmpa ɛyɛt bɛ , ɔwa salata mabɔnɛ ma mu ɛyɛt bɛ ɛ yi , tȧsom a la bɛmpa yi .
66005001	Ka i nənk ka kȧta kədiɔ ka kɔn ɔwe yirȧ ka kawaŋ ka rȧbȧy kafa ȧke a po gbal rokor yi romuth , ka a po mathlɛ ki rə ɛmȧthlɛ tȧmthədɛrəŋ .
66005002	Ka i nənk umȧleka ubaki mədɛr ɔ tam rə rim rəbana , Kanɛ yi ubeki tə kəkanthi akafa-e , dɛ yi tə kəsim ɛmȧthlɛ-e ?
66005003	Ka wuni o wuni ɔ yi hɛ ro riyana , thalɔm ka ȧdȧru , thalɔm ka ȧdȧru ratha , ɔwe yi ubeki tə kəkanthi ȧkȧfȧ , thalɔm tə kəkəli rokor kati .
66005004	Ɔwa minɛŋ i bok kəbok kəbana pəkasifɛ wuni o wuni ɔ yi hɛ ɔwe yi ubeki tə kəkanthi ȧkȧfȧ thalɔm tə kəkəli ki .
66005005	Kɛrɛ ukin ka aŋbȧki ɔ kanɛ mi , Te bok ; ȧŋSɔyila ŋa ȧŋbɔnshɔ ŋa Yuda , aŋThəŋk ŋa Debid , ɔ po tham tə kəkanthi ȧkȧfȧ , dɛ yi tə kəsim ɛmȧthlɛ tȧmthədɛrəŋ .
66005006	Ka i kəli , ɔwa kəlo , kətɔŋ ka kawaŋ ka rȧbȧy yi ɛwuka akəli ŋanlɛ , dɛ yi aŋbȧki-e , i nənk kaLɔmɛ kəfɛth ɔ təmȧ , ka pə bȧlȧnɛ mɔ a po fai kɔ sathka . Ɔwa ɔ ba ɛlɛn tȧmthədɛrəŋ , dɛ yi ɛfɔr tȧmthədɛrəŋ , ɔwa ɛye yi ɛyina tȧmthədɛrəŋ ya Kuru ɛyɛ a po somra ka ȧdȧru bɛ .
66005007	kɔ der , ɔ gbasi ȧkȧfȧ ka kȧta kədiyɔ ka kɔn ɔwe yirȧ ka kȧwaŋ ka rȧbȧy-e ,
66005008	ɔwa ma ɔ po gbasi akafa-e , ɛwuka ŋanlɛ yi aŋbȧki kəgba ŋanlɛ aŋ fumpɔ rodi ka kȧLɔmɛ kəfɛth , ukin o kin ɔ ba agbulu , dɛ yi ɛlanka ya mȧbɔŋɔ ɛla ɛgboŋgbo ɛyɛ yi mɔ tȧramnɛ ta aŋsəm .
66005009	kaŋ leŋ aleŋ afu , kəpa , Munɔ mə yi ubeki tə kəgbasi ȧkȧfȧ , yi tə kəsim ɛmȧthlɛ ; kotȧy-e a po fai mu sathka , ɔwa mə po bani afəm ka Kuru kətȧŋȧnɛ ka mȧtir ma mu , pə yi mɔ-e afəm kəwur kətɔŋ ka təkomra , yi tənt , yi afəm , yi təbona bɛ .
66005010	Mə po səki ŋa rəbȧy dɛ yi afode ka ɔKuru kȧsu ; ɔwa aŋ tə gbəka ka ȧdȧru .
66005011	Ka i kəli , ɔwa i təl ȧsim ta amaleka agbȧthi aŋa gbətɔ kawaŋ ka rȧbȧy , yi ɛwuka akəli ŋanlɛ dɛ yi aŋbȧki . Amɔlɔ maŋ mə yi ɛwul tɔfɔt tətəp ɛwul tɔfɔt dɛ yi ɛwul ɛwul .
66005012	kaŋ pa rə rim rəbana , KaLɔmɛ kəfɛth ɔwe a fay sathka ɔ yi ubeki tə kəsɔthɔ afɔsɔ , yi rəyola , yi kətemp , yi kətham , yi ayiki , yi kəthɔkəs , dɛ yi aruba .
66005013	Ka rəka o rəka bɛ ro riyana , yi ka ȧdȧru , yi ratha ka ȧdȧru , yi ro bȧŋ , dɛ yi koko bɛ ara yi ri , i təl ma aŋ pa-e , Aruba-o , ayiki-o , kȧthɔkəs-o , dɛ yi aŋfɔsɔ ɛ yi do rɔŋɔŋ ɔwe yirȧ ka kawaŋ ka rȧbȧy , yi ka kaLɔmɛ kəfɛth thȧnkȧŋ o thȧnkȧŋ .
66005014	Ka ɛwuka ŋanlɛ aŋ pa , Amina . Ɔwa aŋbȧki kəgba ŋanlɛ aŋ sanɛ kəbatho kɔn ɔwe ba aŋesəm haŋ thȧbana .
66006001	Ɔwa i nənk ma kaLɔmɛ kəfɛth ɔ sim ȧŋmȧthlɛ ȧtɔtɔkɔ , ka i təlȧ ukin ka ɛwuka akəli ŋanlɛ ɔ pa rə rim mɔ rɛŋ , Der kəli .
66006002	Ɔwa i kəli , ka i nənk ȧsoy uferȧ pər , ka ɔwe rensa kɔ ɔ ba abənta ; ka a sɔŋ kɔ ȧniyɔ , ɔwa ɔ wur rə kətham tə kəkɔ tham .
66006003	Ma ɔ sim ȧŋmȧthlɛ aŋa bekȧ yɛrəŋ-e , i təlȧ ɔwuka ukəli ɔwe bekȧ ŋarəŋ ɔ pa , Der kəli .
66006004	Ɔwa ȧsoy ulɔm ɔ wur ɔwe yi uyim , ka a sɔŋ ɔwe rensa kɔ afɔsɔ tə kənɔi məthɔfəl ka ȧdȧru , kȧmȧ afəm aŋ difthȧnɛ ; ka a sɔŋ kɔ agbathɔ abana .
66006005	Ma ɔ sim ȧŋmȧthlɛ aŋa bekȧ ɛsas-e , i təlȧ ɔwuka ukəli ɔwe bekȧ asas ɔ pa , Der kəli . Ɔwa ma i kəli i nənk ȧsoy ubi , ɔwa ɔwe rensa kɔ-e ɔ ba ȧthunthȧ ka kȧta kɔŋ .
66006006	Ka i təl rim kətɔŋ ka ɛwuka ŋanlɛ rə pa , Athunth ŋin ŋa awit ta asiliŋ-e , dɛ yi kəthunth məsas ka pȧbali ta asiliŋ . Ɔwa te ləsər ȧmȧro thalɔm məwain .
66006007	Ɔwa ma ɔ sim ȧŋmȧthlɛ aŋa bekȧ yanlɛ-e , i təl ȧrim ra ɔwuka ukəli ɔwe bekȧ ŋanlɛ ɔ pa , Der kəli .
66006008	Ka i kəli , ɔwa i nənk ȧsoy ȧferȧ pər ; ȧŋes ŋa ɔwe rensa kɔ aŋ yi Rəfi , dɛ yi Kərəfi kə tȧŋ kɔ . Ɔwa a sɔŋ ŋa afɔsɔ rokɔm ka ȧgbȧp ŋin ŋa ɛgbap yanlɛ ya ȧdȧru tə kədif rə agbathɔ yi dor , dɛ yi rəfi , rɛ tȧsɛm abaŋ aŋ ro kanth .
66006009	Ma ɔ sim ȧŋmȧthlɛ aŋa bekȧ tamath-e , i nənk roratha ka ȧŋbɛsɛ ɛŋesəm ya ŋaŋ aŋa a po dif salata ȧrim ra Kuru , yi ta maseri ama aŋ po sɔŋ .
66006010	kaŋ gbelegbele aŋ pa , ƆMariki usəm , dɛ yi utəteŋ , to pə ba tə kəwon sɔ-e yeŋka mə thonkas tə kəkala mȧtir ma su ka ŋaŋ aŋa yi ka ȧdȧru-e ?
66006011	Ɔwa a sɔŋ kin o kin ka ŋaŋ ruma rəfera , ka a kanɛ ŋa kȧmȧ aŋ muyu ras ta alɔkɔ agbut , haŋ a dif aŋkas rɛ yi aŋwɔnt ŋaŋ mɔ mə a po dif ŋa gbeŋ-e , kȧmȧ a lasər amɔlɔ maŋ .
66006012	Ka i kəli ma ɔ sim ȧŋmȧthlɛ aŋa bekȧ tamthərukin , ɔwa kəla , kətən kəbana ka ȧŋthɔf kə yi ; aret rə biyȧ thi mɔ afɔrɔ akur , dɛ yi aŋof ȧferȧ aŋ yiməra mɔ mətir .
66006013	Ɔwa atɔs ta kȧriyana tə fumpɔ ka ȧŋthɔf mɔ mə mȧkomi məfɛth ma aŋgbɔnɔ gbɔnɔ mȧ mə koŋȧ ma kənkəl kəbana kə yiŋktha ma .
66006014	Ka ȧkȧriyana kə thas mɔ mə a kump areka ; ɔwa kəteŋ o kəteŋ dɛ yi ayel o yel ɛ tɔnɛ ka ɔdɛr wati .
66006015	Ka ȧŋlɔkɔ ŋati aŋbȧy ŋa ȧdȧru-o , yi aŋfəm abana-o , aŋyola-o , aŋkɛlfa abana-o , aŋfəm ŋa afɔsɔ-o , antar-o yi aŋwuth a kom-o , ŋa bɛ aŋ maŋknɛ ka tayaŋka dɛ yi ka ɛgbalaŋ ya tȧteŋ .
66006016	kaŋ pa ka tȧteŋ dɛ yi ka ɛgbalaŋ-e , Fumpər su kȧmȧ nə maŋk su ka ɛfɔr ya kɔn ɔwe yirȧ ka kawaŋ ka rȧbȧy , dɛ yi ka rabaŋ da kaLɔmɛ kəfɛth .
66006017	kotȧy-e ȧŋrey abana ŋa rabaŋ dɔŋ aŋ bek ; ɔwa kanɛ gbəli təmȧ rodi kati-e ?
66007001	Kədarəŋ ka mȧtȧy ame-e , i nənk amaleka ŋanlɛ aŋ bɔ təmȧ ka ɛkoŋ yanlɛ ya ȧdȧru , tə kəwop ɛfef yanlɛ ya ȧdȧru , kȧmȧ afef o fef aŋ te fɛŋ ka ȧŋthɔf thalɔm ro bȧŋ , ta a pa ras ka ŋənt o ŋənt .
66007002	Ɔwa i nənk umȧleka ulɔm ɔ ŋat kəwur rothɔrɔŋ , kɔ ba ȧŋmȧthlɛ ŋa ɔKuru ukəli ; ɔ tela rə rim rəbana ka aŋmȧleka ŋanlɛ aŋa po sɔthɔ afɔsɔ tə kələsər ȧŋthɔf yi kȧbȧŋ .
66007003	Kɔ pa , Te nu ləsər ȧŋthɔf , thalɔm kȧbȧŋ , thalɔm ɛyint haŋ sə po mathlɛ ɛbɔy ya ɔKuru kȧsu ka mabuŋ maŋ .
66007004	Ɔwa i təl amɔlɔ ma kagbath ka ŋaŋ aŋa a po mathlɛ ; aŋ mathlɛ ɛwul kɛmɛ kin ɛwul təgba tərəŋ yi ɛwul yanlɛ ka ɛbɔnsɔŋ bɛ ya Isrɛl .
66007005	Ka ȧŋbɔnshɔ ŋa Yuda aŋ mathlɛ ɛwul tɔfɔt yɛrəŋ . Ka ȧŋbɔnshɔ ŋa Rubɛn aŋ mȧthlɛ ɛwul tɔfɔt yɛrəŋ . Ka ȧŋbɔnshɔ ŋa Kad aŋ mathlɛ ɛwul tɔfɔt yɛrəŋ .
66007006	Ka ȧŋbɔnshɔ ŋa Asar aŋ mathlɛ ɛwul tɔfɔt yɛrəŋ . Ka ȧŋbɔnshɔ ŋa Nafthali aŋ mathlɛ ɛwul tɔfɔt yɛrəŋ . Ka ȧŋbɔnshɔ ŋa Menasi aŋ mathlɛ ɛwul tɔfɔt yɛrəŋ .
66007007	Ka ȧŋbɔnshɔ ŋa Simiyɔn aŋ mathlɛ ɛwul tɔfɔt yɛrəŋ . Ka ȧŋbɔnshɔ ŋa Libay aŋ mathlɛ ɛwul tɔfɔt yɛrəŋ . Ka ȧŋbɔnshɔ ŋa Isakar aŋ mathlɛ ɛwul tɔfɔt yɛrəŋ .
66007008	Ka ȧŋbɔnshɔ ŋa Sɛbulɔn aŋ mathlɛ ɛwul tɔfɔt yɛrəŋ . Ka ȧŋbɔnshɔ ŋa Yosɛf aŋ mathlɛ ɛwul tɔfɔt yɛrəŋ . Ka ȧŋbɔnshɔ ŋa Bɛnyamin aŋ mathlɛ ɛwul tɔfɔt yɛrəŋ .
66007009	Kədarəŋ kati , i nənk runiya rəbana ara wuni ɔ gbəli hɛ lɔm kəwur ka təbona bɛ , yi ka ɛbɔnsɔŋ bɛ , yi ka afəm o afəm , dɛ yi kənt o kənt , aŋ təmȧ rodi ka kawaŋ ka rȧbȧy , dɛ yi rodi ka kaLɔmɛ kəfɛth , kaŋ lopra suma təfera , kaŋ wop ɛrɔŋkɔ ka mȧta maŋ .
66007010	kaŋ ŋata sim gbaŋkəlo , aŋ pa , Kakisi kə yi ka ɔKuru kȧsu ɔwe yirȧ ka kawaŋ ka rȧbȧy , dɛ yi ka kaLɔmɛ kəfɛth .
66007011	Ka aŋmȧleka bɛ aŋ təmȧ kəgbətɔ kawaŋ ka rȧbȧy , yi aŋbȧki dɛ yi ɛwuka akəli ŋanlɛ ; ɔwa aŋ fumpɔ ka aser taŋ rodi ka kawaŋ ka rȧbȧy , kaŋ thɔkəs Kuru Məsaba .
66007012	Kaŋ pa , Amina ; aruba , yi kəthɔkəs , yi kətemp , yi mɔmɔ , yi ayiki , yi afɔsɔ , yi kəgbəli tȧy ɛ yi ka ɔKuru kȧsu thȧnkȧŋ thəbana . Amina .
66007013	Ɔwa ubaki ukin ɔ yif mi , Kanɛ yi aŋfəm aŋe aŋa lopra suma təfera-e , ɔwa reke aŋ wur-e ?
66007014	Ka i pa do rɔŋɔŋ , “ Pa , munɔ tȧrȧ . ” Kɔ kȧl kanɛ mi hɔ , “ Aŋe-e , aŋ wur ka ansɔmpanɛ abana , kaŋ po yak ȧsuma taŋ , ɔwa aŋ po fethər ti ka mȧtir ma kaLɔmɛ kəfɛth .
66007015	Tiyȧŋ aŋ yi rodi ka kawaŋ ka rȧbȧy ra Kuru , kaŋ bȧtho kɔ pali gbɛs-əŋ ka ȧŋseth ŋa Kuru ; ɔwa kɔn ɔwe yirȧ ka kawaŋ-e , ɔ tə fɔlnɛ ŋa .
66007016	Dor yi rəmun rə wop hɛ ŋa sɔ thȧnkȧŋ , ɔwa aret , thalɔm ɔfey usȧnk ɛ sɔmpa hɛ ŋa .
66007017	Kotȧy-e kaLɔmɛ kəfɛth ɔwe təmȧ rodi ka kawaŋ ka rȧbȧy ɔ tə yi utɔl ka ŋaŋ , ɔ tə kɔtha ŋa ka təfɔr ta mȧnt ma aŋesəm ; ɔwa Kuru ɔ tə nasi ȧmȧntər bɛ ka ɛfɔr yaŋ . ”
66008001	Ma kaLɔmɛ kəfɛth ɔ po kanthi ȧŋmȧthlɛ aŋa bekȧ tamthədɛrəŋ-e , pə taŋk yeŋ ro riyana ta ahawa ratɔŋ .
66008002	Ɔwa i nənk aŋmȧleka tȧmthədɛrəŋ aŋa təmȧ rodi ka Kuru , ka a sɔŋ ŋa təthɛma tȧmthədɛrəŋ .
66008003	Ka umȧleka ulɔm ɔ der kɔ təmȧ ka ȧŋbɛsɛ , ɔ wop alaŋka ŋa məbɔŋɔ ; ɔwa a sɔŋ kɔ agboŋgbo afɔlfɔl agbȧthi kȧmȧ ɔ kulunɛ ŋi yi taramnɛ ta aŋfəm asəm bɛ rokɔm ka ȧŋbɛsɛ ŋa məbɔŋɔ aŋa yi rodi ka kawaŋ ka rȧbȧy .
66008004	Ɔwa akimɔ ka aŋgboŋgbo kə ŋat rodi ka Kuru rɛ yi taramnɛ ta aŋfəm ŋɔŋ asəm kəwur ka kȧta ka umȧleka .
66008005	Ka ɔmaleka ɔwe ɔ gbasi aŋlaka , kɔ lasər ŋi yi nȧnt na ȧŋbɛsɛ , kɔ kus ni ka ȧdȧru . Ɔwa sim tə wur , yi sɛŋ , yi ɔnakthinɛ ɔbana , ka ȧŋthɔf aŋ tən gbər .
66008006	Ka aŋmȧleka tȧmthədɛrəŋ aŋa ba təthɛma tȧmthədɛrəŋ aŋ bɛnɛnɛ tə kəfɛŋ .
66008007	Ɔmaleka utɔtɔkɔ ɔ fɛŋ , ka kɔm kətɔs yi nȧnt nəkulunɛ yi mətir , ɛ thor ka ȧdȧru , ka ȧgbȧp ŋin ŋa ɛgbȧp ɛsas ya ȧdȧru , dɛ yi ȧgbȧp ŋin ŋa ɛgbȧp ɛsas ya yint ɛ fey , ɔwa akereŋ kəŋeseŋ bɛ kə fey .
66008008	Ɔmaleka ɔwe bekȧ ŋarəŋ ɔ fɛŋ ; ka pə bȧlȧnɛ mɔ-e kȧteŋ kəbana , ȧke mara rɛ yi nȧnt , a fitha ki ro bȧŋ ratɔŋ ; ka ȧgbȧp ŋin ŋa ɛgbap ɛsas ya kȧbȧŋ kəbana aŋ səkɛ mətir .
66008009	Ka ȧgbȧp ŋin ŋa ɛgbap ɛsas ya ɛyɛt ɛtəpi ɛyɛ ba aŋesəm ro bȧŋ , aŋ fi . Ɔwa sɔ-e , ȧgbȧp ŋin ŋa ɛgbap ɛsas ya tȧbil aŋ dinɛ .
66008010	Ɔmaleka ɔwe bekȧ asas ɔ fɛŋ ; ka akɔs kəbana kə fumpɔ kəwur ka kȧriyana , kə mara mɔ kulɛ , ɔwa kə fumpɔ ka ȧgbȧp ŋin ŋa ɛgbap ɛsas ya taboŋ dɛ yi tafɔr ta mȧnt .
66008011	Aŋes ŋa akɔs aŋ yi Roŋkəth ; ka ȧgbȧp ŋin ŋa ɛgbap ɛsas ya ȧmȧnt mə səkɛ məroŋkəth ; ɔwa afəm alai aŋ fi maŋ mun ȧmȧnt mati , pəkasifɛ a po roŋkəthəs ma .
66008012	Ɔmaleka ɔwe bekȧ ŋanlɛ ɔ fɛŋ , ka ȧranka aŋ fumpɔ ka ȧgbȧp ŋin ŋa ɛgbap ɛsas ya aret , yi ȧgbȧp ŋin ŋa ɛgbap ɛsas ya aŋof , dɛ yi ȧgbȧp ŋin ŋa ɛgbap ɛsas ya atɔs ; kȧmȧ ȧgbȧp ŋin ŋa ɛgbap ɛsas yati ɛ biyȧ , pə yi rəyaŋ-o , thalɔm tȧtȧk .
66008013	Ka ȧŋlɔkɔ ŋati i kəli , ka i nənk agboyo ɔ fal ka kȧriyana kɔ fɔf rə rim rəbana , Mɔnɛ-o , mɔnɛ-o , mɔnɛ-o ta aŋfəm aŋa yi ka ȧdȧru asabu ŋa ȧsim ta tathɛma ta aŋmȧleka asas aŋa ba ras tə kəfɛŋ !
66009001	Ka ɔmaleka ɔwe bekȧ tamath ɔ fɛŋ ; ɔwa i nənk kɔs kɔwur ka kȧriyana kə fumpɔ ka ȧdȧru ; ka a sɔŋ kɔ aŋsapɔ ŋa ȧŋbi aŋa te ba ɔthalnɛ .
66009002	Ɔwa ɔ kanthi ȧŋbi aŋa te ba ɔthalnɛ , ka kima kə wur ka ȧŋbi mɔ akimɔ ka nȧnt nəsaŋk nə bana ; ɔwa aret dɛ yi aŋfena ɛ suma salata akimɔ ȧke wur ka ȧŋbi .
66009003	Ka ɛlama aŋ wur ka akimɔ ka ȧŋthɔf , ka a sɔŋ ŋa afɔsɔ mɔ aŋfɔsɔ ŋa tulis ta ȧdȧru .
66009004	Ka a yamari ŋa kȧmȧ aŋ te ləsər akereŋ ka ȧŋthɔf thalɔm ɛyɛt ɛtɛp , thalɔm ŋənt o ŋənt ; thambe aŋfəm son aŋa te ba ȧŋmȧthlɛ ŋa Kuru ka mabuŋ maŋ .
66009005	Aŋ yi hɛ tə kədif ŋa , kɛrɛ aŋ yi tə kəgbaŋar ŋa rə kəsɔmpa kəbana ta yof tamath ; ɔwa ɔbaŋ wati ɔ yi mɔ ɔbaŋ wa kulis ma ɔ ta wuni .
66009006	Ka marei ame afəm aŋ tə thɛns rəfi , kɛrɛ aŋ ba hɛ kəfir ri ; aŋ tə fela tə kəfi , kɛrɛ rəfi rə tə gbukɛ ŋa .
66009007	Ɔwa ɛlama aŋ bȧlȧnɛ mɔ təsoy aŋa yi abɛnɛnɛ tə kətim rəfa ; ka tabomp taŋ aŋ ba ɛyɛ bȧlȧnɛ mɔ ɛniɔ ya məbɔŋɔ , ɔwa aser taŋ tə yi mɔ aser ta afəm .
66009008	Aŋ ba afon mɔ aŋfon ŋa afəm abom , ɔwa ɛsek yaŋ ɛ yi mɔ ɛsek ya tȧsɔyila .
66009009	kaŋ ba suma ta ro kəpəth-e , mɔ suma ta rəfat . Ȧŋsɔnkɔ ŋa ɛkufna yaŋ aŋ yi mɔ ȧŋsɔnkɔ ŋa ɛtariyɔt ɛyɛ təsoy təgbȧthi maŋ gbukɛnɛ rə kəgbuŋ tə kətim rəfȧ .
66009010	Aŋ ba təleŋa mɔ tulis , yi ɛsos sɔ ; ɔwa aŋfɔsɔ a ŋaŋ tə kəsɔmpar afəm ta yof tamath aŋ yi ka taleŋa taŋ .
66009011	Ɛlama aŋe aŋ ba ubȧy ɔwe yi mɔ-e ɔmaleka ka ȧŋbi aŋa te ba ɔthalnɛ , ɔwa ȧŋes ŋɔŋ ka kəHibru aŋ yi Abadɔn , kɛrɛ ka kəKrik a tela kɔ Apɔliyɔn .
66009012	Ȧŋthȧlər ȧtɔtɔkɔ aŋ po thas ; kəla , yɛrəŋ ras yȧ mə derȧŋ sɔ .
66009013	Ka ɔmaleka ɔwe bekȧ tamthərukin ɔ fɛŋ , ɔwa i təlȧ rim rə wur ka talɛn tanlɛ ta ȧŋbɛsɛ ŋa məbɔŋɔ rodi ka Kuru ,
66009014	rə pa ka ɔmaleka ɔwe bekȧ tamthərukin ɔwe ba kathɛma , Səli aŋmȧleka ŋanlɛ aŋa a po sek rayɛr ka kȧbȧŋ kəbana mə a tela Ufretis .
66009015	Ɔwa aŋ səli aŋmȧleka ŋanlɛ aŋa a po bɛnɛ ta aŋwakathi yi ta ȧŋrey , yi ta aŋof , yi ta kȧren kati gbeŋ , kȧmȧ aŋ dif ȧgbȧp ŋin ŋa ɛgbap ɛsas ya afəm a kəpet .
66009016	Amɔlɔ ma atobali ta təsoy mə yi ɛwul tɔfɔt tətəp ɛwul tɔfɔt haŋ kətəma mȧrəŋ . I tɔl amɔlɔ maŋ .
66009017	Yaŋ i nənk tasoy ka mȧnənk mȧmi . Ŋaŋ aŋa rensa ŋa-e , aŋ ba suma ta rəfȧt ka ɛkəpət yaŋ ȧte bȧlȧnɛ mɔ nȧnt yi asafayir , yi ȧsɔlfɔ . Ɔwa tabomp ta tasoy tə yi mɔ tabomp ta tȧsɔyila , ɔwa nȧnt yi kimɔ-e , dɛ yi ȧsɔlfɔ ɛ wur ka tȧsəŋ taŋ .
66009018	Ka ɛyɛt ɛthȧlər ɛsas ɛye a dif ȧgbȧp ŋin ŋa ɛgbap ɛsas ya afəm , pə yi mɔ-e ka nant-e , ka akimɔ-e , dɛ yi ka ȧsɔlfɔ ɛyɛ wur ka tasəŋ taŋ .
66009019	Ȧtesoma-e , aŋfɔsɔ ŋa tasoy aŋ yi ka tasəŋ , dɛ yi ka taleŋa taŋ , kotȧy-e taleŋa taŋ tə yi mɔ ɛbok , ɔwa aŋ yɔ ɔbaŋ rɛ tabomp taŋ .
66009020	Aŋfəm a kəpet alɔm aŋa te fi ka ɛfithina ɛye , aŋ thupi hɛ ka ɛyɛt ɛyɛ aŋ po bɛmpanɛ ka mȧta maŋ , ɔwa aŋ gbapɛ hɛ kabȧtho ka aŋkərəfi , yi ɛrɔŋ ya məbɔŋɔ , yi akala ȧferȧ , yi akɛm , yi ȧsar , dɛ yi kənt , ɛyɛ te gbəli nənk thalɔm ɛ təl , thalɔm ɛ kɔth .
66009021	Aŋ thupi hɛ ras ta mȧdif maŋ , thalɔm ta mȧthupəs maŋ , thalɔm ta marəp maŋ , ta a pa ras ta takey taŋ .
66010001	Ka i nənk umȧleka ulɔm ubaki mədɛr ɔ thor kəwur ro riyana , kɔ lopra kuru kəfera ; abənta afarma aŋ rensa rȧbomp rɔŋ , ka ader rɔŋ rə yi mɔ aret , ɔwa ȧtȧtək tɔŋ tə yi mɔ məkər ma nȧnt .
66010002	Ɔ ba kafa kəlɔl kəkanthɛ ka kȧta kɔŋ , ɔwa ɔ təmər kȧtək kɔŋ kədiyɔ ka kabaŋ-e , yi kȧtək kɔŋ kəmɛrɔ ka aŋgbaŋ ,
66010003	kɔ tela rə rim rəninis , mɔ mȧ ȧŋsɔyila mɔ ŋəra , ɔwa ma ɔ gbelegbele-e , sɛŋ tȧmthədɛrəŋ tə gbɛŋ .
66010004	Ɔwa ma asɛŋ tȧmthədɛrəŋ tə po gbɛŋ-e , i bun gbal , kɛrɛ i təl rim rə wur ro riyana rə pa do rɔmi , Mȧthlɛ tȧpa ȧtȧ asɛŋ tȧmtədɛrəŋ tə po lɔm-e , te gbal ti .
66010005	Ka ɔmaleka ɔwe i nənk ɔ təmȧ ka kȧbȧŋ yi ka aŋgbaŋ-e , ɔ ŋata kȧta kɔŋ kədiɔ ka kȧriyana ,
66010006	kɔ gbiŋ ka kɔn ɔwe yi thȧnkȧŋ thəbana , ɔwe təpi ȧkȧriyana yi ɛyɛt bɛ ɛyɛ yi ri , dɛ yi ȧdȧru yi ɛyɛt bɛ ɛyɛ yi ri , dɛ yi kȧbȧŋ yi ɛyɛt bɛ ɛyɛ yi ri , kəpa hɔ , kəkar kə ba hɛ sɔ kə yi .
66010007	Kɛrɛ ka marey mati ma ɔmaleka ɔwe bekȧ tȧmthədɛrəŋ ɔ təp kəfɛŋ-e , aŋgbundu ŋa Kuru aŋ tə lasər mɔlɔ ma ɔ po tɔri ɛbɔy yɔŋ Aŋnȧbi thəpaŋ .
66010008	Ka ȧrim ara i la təl kəwur ro riyana rə kȧl sɔ fɔfȧnɛ mi , rə pa , Kɔ gbasi ȧkȧfȧ kəlɔl kəkanthɛ ȧke yi ka kȧta ka ɔmaleka ɔwe təmȧ ka kȧbȧŋ dɛ yi ka aŋgbaŋ .
66010009	Tiyȧŋ i kɔnɛ ka ɔmaleka , ka i kanɛ kɔ kǝpa , Sɔŋ mi ȧkȧfȧ kəlɔl . Ɔ kanɛ mi , Gbasi ki , ɔwa di ki bɛ ; kə tə yɔ akor ka mu kə yi kəroŋkəth , kɛrɛ ka kȧsəŋ ka mu kə tə yi kəbɔthi mɔ rəmay .
66010010	Ka i gbasi ȧkȧfȧ kəlɔl ka kȧta ka ɔmaleka , ka i di ki tɛf ; ɔwa kə yi ka kəsəŋ kȧmi mɔ rəmay , kɛrɛ ma i po mer ki-e , kə yi kəroŋkəth rokor kȧmi .
66010011	Ɔwa ɔ kanɛ mi , Munɔ mə ba tə kənabi salata afəm agbȧthi , yi ta tabona-e , ta tənt-e , yi ta abȧy agbȧthi .
66011001	Ɔwa a sɔŋ mi kənt kəthuntha ; ka ɔmaleka ɔ təmȧ , kɔ pa , Yokanɛ mə thunth ȧŋseth ŋa Kuru , dɛ yi ȧŋbɛsɛ , ɔwa lɔm aŋfəm aŋa ramnɛ ri .
66011002	Kɛrɛ te thunth ȧŋkunk rokaŋ ka ȧŋseth ŋa Kuru , pəkasifɛ a po sɔŋ ŋi ka tȧbona təlɔm ; ɔwa aŋ tə nas nas kȧpet kəsəm ta yof təgba tərəŋ yɛrəŋ .
66011003	Ɔwa i ti sɔŋ afɔsɔ ka maseri ma mi ŋarəŋ , kȧmȧ aŋ nȧbi mərey awul ŋin tɛmɛ tərəŋ dɛ yi təgba təsas , dɛ yi aŋ tə lopra kotha kənɛthɛ .
66011004	Maseri aŋe aŋ yi mɔ-e yint ya aŋ ɔlif yɛrəŋ , dɛ yi tamulɛ tərəŋ ɛyɛ təmȧ rodi ka ɔKuru ka ȧdȧru .
66011005	Ɔwa bepi wuni o wuni ɔ yema yɔ ŋa ɔbaŋ-e , nȧnt nə tə wur ka tasəŋ taŋ tə kələsər antheranɛ ŋaŋ ; tiyȧŋ bepi wuni o wuni ɔ yema yɔ ŋa ɔbaŋ-e , ya ɔ ba tə kəfi .
66011006	Aŋfəm ŋarəŋ aŋe aŋ ba afɔsɔ tə kəkantha ȧkuru kȧmȧ kɔm kə te thuf ka marei ma kanabi ka ŋaŋ ; ka aŋ ba afɔsɔ sɔ tə kəsəki mȧnt mətir , dɛ yi tə kəsɔmpar ȧdȧru rə ɛfithina ɛgbanthɛ gbanthɛ mɔ mə aŋ yema .
66011007	Maŋ pons maseri maŋ-e , ɔsɛm ubaŋ ɔwe wur ka ȧŋbi aŋa te ba ɔthalnɛ-e , ɔ tə tim ŋa , ɔwa ɔ tə tham ŋa , kɔ tə kȧl dif ŋa .
66011008	Ɔwa tabel taŋ tə tə fənthȧ ka aroŋ ka kȧpet kəbana ( ȧke yi ro Yina mɔ Sɔdɔm dɛ yi Iyipt ) , ro a tȧŋ sɔ ɔMarki ka ŋaŋ ka akənt kəpəŋkinɛ .
66011009	Ɔwa kəwur ka aŋfəm , yi ɛbɔnsɔŋ , yi tənt , dɛ yi tȧbona bɛ , aŋ tə kəli tabel taŋ ta mərey məsas ratɔŋ , ɔwa aŋ selɔ hɛ a maŋk ŋa .
66011010	Ɔwa aŋfəm nɔru aŋ tə yasanɛ məbɔnɛ , aŋ tə kȧl sel , ɔwa aŋ tə somra ɛboya ukin ka ulɔm , pəkasifɛ Aŋnȧbi ŋarəŋ aŋe aŋ la sɔmpar ŋaŋ aŋa yi nɔru .
66011011	Kɛrɛ kədarəŋ ka mərey məsas ratɔŋ-e , ɔYina ka aŋesəm ŋa Kuru ɔ wɔŋ ŋa , kaŋ təmȧ ka tatək taŋ ; ɔwa rənes rəbana rə wop ŋa aŋa nənk ŋa .
66011012	kaŋ təlȧ rim rəbana rə wur ro riyana rə kanɛ ŋa , Der gbep nu nɔ-əŋ . Kaŋ ŋat rokɔm ka kuru kəfera , ka antheranɛ a ŋaŋ aŋ nənk ŋa maŋ kɔnɛ .
66011013	Ka ȧŋlɔkɔ ŋati gbeŋ-e , ȧŋthɔf an tən kətən kəbana , ɔwa ȧgbȧp ŋin ka ɛgbap tɔfɔt ya kȧpet kǝ ləsȧ , ka afəm ɛwul tȧmthədɛrəŋ aŋ fi ka katən kati ; ka aŋdɔnkɛ aŋa tiyȧ aŋ nesa , ɔwa aŋ sɔŋ ayiki ka Kuru ka ȧriyana .
66011014	Anthalər aŋa bekȧ yɛrəŋ aŋ po thas . Kəla aŋa bekȧ ɛsas ŋə mə derȧŋ lɛmp .
66011015	Ɔmaleka ɔwe bekȧ tȧmthədɛrəŋ ɔ fɛŋ , ka sim təbana tə yi ro riyana ȧtȧ pa , Tabȧy ta ȧdȧru are tə po səkɛ rȧbȧy ra ɔMarki kȧsu , dɛ yi ɔKrayst kɔŋ . Ɔwa kɔnɔ ba kəgbəka thȧnkȧŋ o thȧnkȧŋ .
66011016	Ka aŋbȧki kəgba ŋanlɛ aŋa yirȧ ka tawaŋ taŋ rodi ka Kuru-e , aŋ fumpɔ ka aser taŋ , kaŋ thɔkəs Kuru ,
66011017	aŋ pa , Sə mɔmɔ mu , ɔMarki Kuru ka afɔsɔ bɛ , ɔwe yi , ɔwe la yi , dɛ yi ɔwe yi tə kəder ; pəkasifɛ mə po gbasi aŋfɔsɔ a mu abana , ɔwa mə po gbəka .
66011018	Ɔwa tȧbona tə bansȧ , kɛrɛ rabaŋ da mu rə der ; dɛ yi ȧŋlɔkɔ tə kəthoŋkas aŋfi-e , tə kəsɔŋ ȧŋrȧm ka ɛbɔy ɛ mu Aŋnȧbi , yi ka aŋfəm ŋa Kraystȧŋ , yi ka ŋaŋ aŋa nesa ȧŋes a mu-e , aŋlɔl dɛ yi aŋbana . Ɔwa ȧŋlɔkɔ aŋ der sɔ tə kələsər ŋaŋ aŋa ləsər ȧdȧru .
66011019	Ka a kanthi ȧŋseth ŋa Kuru ro riyana , ka a nənk ri akuma kəsəm ka aŋlemranɛ ŋɔŋ ; ɔwa ɔnakthinɛ ɔ yi ri dɛ yi sim , yi sɛŋ , yi kətən , dɛ yi kɔm kətɔs kəbana .
66012001	Ka a nənk ȧtȧy təkabanɛ təbana ka ȧkȧriyana , mɔ wuni bom ɔ lopra aret , ɔwa aŋof aŋ yi ka tatək tɔŋ ratha , kɔ sara ȧniyɔ ŋa tɔs tɔfɔt tərəŋ .
66012002	Mɔ mɔ yi ka akənt ka kəkom-e , ɔ kulɔ ka ɔbaŋ wati .
66012003	Ka ȧtȧy təkabanɛ təlɔm tə tɔrinɛ ka ȧkȧriyana ; kəla aniŋkinaŋka ubana uyim , ɔwe ba təbomp tȧmthədɛrəŋ yi təlɛn tɔfɔt , dɛ yi ɛniɔ tȧmthədɛrəŋ ka tȧbomp tɔŋ .
66012004	Ka aŋleŋa ŋɔŋ aŋ liŋ ȧgbȧp ŋin ka ɛgbap ɛsas ya atɔs ta kȧriyana , kɔ fitha ti ka ȧdȧru . Ɔwa ȧŋninkinanka ɔ təmȧ rodi ka ɔwuni bom ma ɔ yi ka kəkom-e , tə kəsɔm ɔwan kɔŋ ka ɔlɛmp ma a po kom kɔ-e .
66012005	kɔ kom wath runi ɔwe yi tə kəgbəka tȧbona sɛŋk rɛ kətək ka rəfat , ka a sɛmpi ɔwan kɔŋ lɛɔ , kəŋata kɔ rokɔm kəkɔ ka Kuru dɛ yi ka kawaŋ kɔŋ ka rȧbȧy .
66012006	Ka ɔwuni bom ɔ gbukɛ ro wula ro Kuru ɔ bɛmpanɛ kɔ dɛr , kȧmȧ a wɔnthər kɔ ri mərey awul ŋin tɛmɛ tərəŋ dɛ yi mərey təgba təsas .
66012007	Ɔwa rəfȧ rə wɔŋ ka ȧkȧriyana ; Maykɛl yi aŋmȧleka ŋɔŋ aŋ tim ȧŋninkinanka ; ka ȧŋninkinanka dɛ yi aŋmȧleka ŋɔŋ aŋ tim sɔ .
66012008	Kɛrɛ aŋ thamrɔ , ɔwa aŋ ba hɛ sɔ məyira ro riyana .
66012009	Ka a wurɔ ȧŋninkinanka ubana , pə yi mɔ ȧŋbok ukur ɔwe a tela ɔkərəfi dɛ yi Sethani , ɔwe tɔns ȧdȧru bɛ . Ka a fitha kɔ ka ȧdȧru dɛ yi aŋmȧleka ŋɔŋ sɔ .
66012010	Ka i təlȧ rim rəbana ro riyana rə pa , Kakisi , yi aŋfɔsɔ , yi rȧbȧy ra ɔKuru kȧsu rə po der , yi aŋfɔsɔ ŋa kagbəka ka ɔKrayst kɔŋ ; kotȧy-e a po wurɔ ɔkanɛ ɔwe mə kanɛnɛ aŋwɔnt su pali gbɛs rodi ka ɔKuru kȧsu .
66012011	Kɛrɛ aŋ tham kɔ ka mȧtir ma kaLɔmɛ kəfɛth , yi ka ȧrim ra maseri maŋ ; ɔwa aŋ sɔnd ɛŋesəm yaŋ haŋ ka rəfi .
66012012	Tiyȧŋ ba məbɔnɛ munɔ kȧriyana , dɛ yi naŋ sɔ aŋa yirȧ ri . Sɛkɛ nu-o , naŋ aŋa yi ka ȧdȧru , dɛ yi ka kȧbȧŋ kəbana ; pəkasifɛ Sethani ɔ po thor do rɔnu , ɔwa ɔ ba rəbaŋ rəbana , kotȧy-e ɔ tȧrȧ kəpa ɔ ba gbo alɔkɔ agbut .
66012013	Ɔwa ma ȧŋninkinanka ɔ nənk kəpa a thora kɔ ka ȧdȧru-e ɔ sɔmpar ɔwuni bom ɔwe kom ɔwath runi .
66012014	Ka a sɔŋ ɔwuni bom ɛkufna yɛrəŋ ya aŋgboyo ubana kȧmȧ ɔ gbəli fal ka ɔdɛr wɔŋ ro wula , ro a kəlianɛ kɔ ta alɔkɔ , rɛ ɛlɔkɔ , rɛ ɛlɔkɔ ɛkɛthəŋ kəwur ka kəbəpəranɛ ka ȧŋbok ubana .
66012015	Ka ȧŋbok ɔ thuf mȧnt kəwur ka kȧsəŋ kɔŋ mɔ mȧnt məfɔl kətaŋ ɔwuni bom kȧmȧ ɔ dim kɔ ka mȧgbonthoni mati .
66012016	Kɛrɛ ȧŋthɔf aŋ de mar ɔwuni bom , ka ȧŋthɔf aŋ kanthɛ , aŋ mer kȧbȧŋ ka ȧmȧnt ȧke ȧŋninkinanka ɔ thuf kəwur ka kȧsəŋ kɔŋ .
66012017	Ka ȧŋninkinanka ɔ ba rəbaŋ rəbana kəŋamnɛ ɔwuni bom , kɔ bɔnɛ tə kətim aŋwuth ŋɔŋ alɔm , aŋa bɛnɛ ɛyamari ya Kuru , dɛ yi aŋa wop maseri ma Yisɔs Krayst .
66013001	Ka i təmȧ ka kasənt ka ro bȧŋ dayɛr , ka i nənk usɛm utuy tȧy , ɔ wur ka kȧbȧŋ , ɔ ba təbomp tȧmthədɛrəŋ yi ɛlɛn tɔfɔt , ka ɛniyɔ tɔfɔt ɛ yi ka ɛlɛn yɔŋ , ɔwa ka tabomp tɔŋ a gbal mes ma kəfofiya Kuru .
66013002	Ɔsɛm ɔwe i nənk ɔ yi mɔ usip , ka tatək tɔŋ tə yi mɔ tatək ta kəthɔlu , ɔwa kȧsəŋ kɔŋ kə yi mɔ kȧsəŋ ka ȧsɔyila ; ka ȧŋninkinanka ɔ sɔŋ kɔ aŋfɔsɔ ŋɔŋ gbeŋ , yi kawaŋ kɔŋ , dɛ yi kagbəka kɔŋ kəbana .
66013003	Ka i nənk pə yi mɔ-e rəbomp din kəba kəbur ro a bun dif kɔ , kɛrɛ kasam kati kə la po yeŋk ; ka ȧdȧru sɛŋk rə tȧŋ kɔ rə kəkabanɛ .
66013004	Ɔwa aŋ bȧtho ȧŋninkinanka pəkasifɛ ɔ sɔŋ aŋfɔsɔ ŋɔŋ ka ɔsɛm ; kaŋ bȧtho ɔsɛm sɔ , kaŋ pa , Kanɛ yi mɔ ɔsɛm utuy tȧy ɔwe-e ? Ɔwa kanɛ gbəli tim kɔ-e ?
66013005	Ka a sɔŋ kɔ kəsəŋ tə kəfɔf sim təbana yi sim tələs kəŋamnɛ Kurɔŋ ; ka a kȧl sɔŋ afɔsɔ tə kəyɔ ȧtȧ ɔ yema ta yof təgba tərəŋ yɛrəŋ .
66013006	Ɔwa ɔ kanthi kȧsəŋ kɔŋ kəŋamnɛ Kuru Məsaba , tə kəfarki ȧŋes ŋɔŋ , dɛ yi ɔyirȧ wɔŋ ɔsəm , dɛ yi ŋaŋ sɔ aŋa yirȧ ro riyana .
66013007	Ka a sɔŋ kɔ afɔsɔ tə kətim aŋfəm ŋa Yisɔs-e , yi tə kətham ŋa ; ka a sɔŋ kɔ kəgbəka rokɔm ka afəm bɛ , yi tənt bɛ , dɛ yi təbona bɛ .
66013008	Ɔwa ŋa bɛ aŋa yirȧ ka ȧdȧru aŋ tə bȧtho kɔ , pə yi mɔ-e , ŋa bɛ aŋa te ba ames maŋ ka ȧkȧfȧ ka aŋesəm ka kaLɔmɛ kəfɛth , ɔwe a fai sathka kȧbi ka ɔtəpɛr wa ȧdȧru .
66013009	Ɔwe ba ɛləns ta ɔ təl .
66013010	Ɔwe yema wɔŋȧ wuni rə kɛndɛbira-e , kɔnɔ ɔ tə wɔŋ rə kɛndɛbira . Ɔwe yema dif rə aŋgbathɔ-e , a tə dif kɔ rɛ aŋgbathɔ . Ȧŋlɔkɔ ŋi aŋe ta aŋfəm ŋa Yisɔs tə kətɔri kamuyu yi kȧlanɛ ka ŋaŋ .
66013011	Ka i nənk usɛm ulɔm ɔ wur ka ȧŋthɔf ; ɔ ba ɛlɛn yɛrəŋ mɔ kəlɔmɛ kəfɛth , kɔ fɔf mɔ aniŋkinaŋka .
66013012	Ɔwa ɔ kianɛ aŋfɔsɔ bɛ ŋa ɔsɛm utɔtɔkɔ ka kȧbəprȧnɛ kɔŋ-e , kɔ yɔ kȧmȧ ȧdȧru yi afəm bɛ aŋ bȧtho ɔsɛm utɔtɔkɔ ɔwe ba kasam ȧke po yeŋk .
66013013	Ɔwa ɔ yɔ mȧtȧy məkabanɛ sɔ , hali kəyɔ kȧmȧ nȧnt nə thor kəwur ka kȧriyana ka ȧŋthɔf roder kəri ka aŋfəm .
66013014	kɔ pəŋis aŋfəm ka ȧdȧru kətȧŋȧnɛ ka mȧtȧy məkabanɛ ama ɔ ba afɔsɔ tə kəyɔ ka kȧbəprȧnɛ ka ɔsɛm ; kɔ kanɛ aŋfəm ka ȧdȧru tə kəbɛmpa arɔŋ ka mȧbȧlȧnɛ ma ɔsɛm utuy tȧy ɔwe a la yɔ ɔbaŋ rɛ aŋgbathɔ , kɛrɛ ɔ yi ukəli halisa .
66013015	Ka a sɔŋ kɔ afɔsɔ tə kəsɔŋ aŋesəm ka mȧbȧlȧnɛ ma ɔsɛm kȧmȧ mȧbȧlȧnɛ ma ɔsɛm mə gbəli fɔf , ka a kȧl yɔ kȧmȧ a dif ŋaŋ aŋa kasi tə kəbatho mȧbȧlȧnɛ mati .
66013016	kɔ yɔ kȧmȧ afəm bɛ , aŋlɔl dɛ yi ȧŋbana-e , aŋyola dɛ yi ȧŋmɔnɛ , aŋwuth a kom yi antar , a ba kəbot alomar ka tȧmthədɛrəŋ maŋ mədiyɔ , thalɔm ka mȧbuŋ maŋ ;
66013017	kȧmȧ wuni o wuni ɔ te gbəli way thalɔm thila thambe kɔn ɔwe ba aŋlomar , thalɔm ȧŋes ŋa ɔsɛm , thalɔm aŋyirka ŋa ȧŋes ŋɔŋ .
66013018	Thambe sə ba nu kətemp . Ta kɔn ɔwe ba kətara tay-e , ɔ yirka aŋyirka ŋa ɔsɛm ; kotȧy-e aŋ təmȧ ta ȧŋes ŋa wan duni . Ɔwa aŋyirka ŋati aŋ yi tɛmɛ tamthərukin təgba təsas tamthərukin .
66014001	Ka i kəli , ɔwa kəlo , kəLɔmɛ kəfɛth ɔ təmȧ ka kateŋ ka Sayɔŋ , dɛ yi afəm ɛwul kɛmɛ kin təgba tərəŋ yanlɛ aŋ təmȧ yi kɔn , afəm ŋaŋ aŋa ba ȧŋes ŋɔŋ yi ȧŋes ŋa ɔKas kɔŋ ka mabuŋ maŋ .
66014002	Ka i təlȧ rim kəwur ka kȧriyana , mɔ kətɔŋa ka kəthəntha , yi mɔ kagbɛŋ ka rɛŋ ; ɔwa ȧrim ara i təlȧ rə yi mɔ afəm aŋ fer ɛgbulu yaŋ .
66014003	Ɔwa aŋ leŋ aleŋ afu rodi ka kawaŋ ka rȧbȧy , yi rodi ka ɛwuka akəli ŋanlɛ , dɛ yi aŋbȧki ; ɔwa wuni o wuni ɔ gbəli hɛ thəkəs aŋleŋ ŋati thambe aŋfəm ɛwul kɛmɛ kin təgba tərəŋ yanlɛ aŋa a po bani ka ȧdȧru .
66014004	Aŋe , ŋa yi aŋfəm aŋa te pulkinɛ rə afəm abom ; ȧtesoma-e aŋ yi agbəraŋ mɔ afanɛ . Aŋe-e , ŋa tȧŋ kaLɔmɛ kəfɛth dɛr o dɛr rə ɔ kɔnɛ . Aŋe-e aŋ yi abani kətɔŋ ka afəm a kəpet mɔ mȧkomi mətɔtɔkɔ ta Kuru dɛ yi ta kaLɔmɛ kəfɛth .
66014005	Ɔwa a fir hɛ rəyem o rəyem ka tasəŋ taŋ hali rodi ka kawaŋ ka rȧbȧy ra Kuru , ȧtesoma-e aŋ yi agbenthis .
66014006	Ka i nənk umȧleka ulɔm ɔ fal ka kȧriyana , kɔ ba ȧkɛra kəfinɔ ka Kuru kəthəbana tə kətaməs ka ŋaŋ aŋa yi ka ȧdȧru , dɛ yi ka tȧbona təlɔm bɛ-e , ka ɛbɔnsɔŋ bɛ , ka tənt bɛ , dɛ yi ka afəm bɛ ;
66014007	kɔ kȧl pa rə rim rəbana , Nesa nu Kuru-e , ɔwa sɔŋ kɔ nu yiki , pəkasifɛ ȧŋlɔkɔ ŋa karɔk ɛpa yɔŋ aŋ po bek . Ɔwa bȧtho kɔ nu ɔwe po bɛmpa ȧkȧriyana yi ȧdȧru , dɛ yi kȧbȧŋ kəbana , dɛ yi tabath .
66014008	Ka umȧleka ulɔm ɔwe bekȧ ŋarəŋ ɔ pa , Babilɔn , kȧpet kəbana kati kə po simtha , kə po simtha , ȧke po yɔ kȧmȧ təbona bɛ tə mun maber ma rabaŋ da karəp kɔŋ .
66014009	Ɔwa ɔmaleka ɔwe bekȧ asas-e , ɔ tȧŋ , kɔ pa rə rim rəbana , Bepi wuni o wuni ɔ bȧtho ɔsɛm dɛ yi mȧbȧlȧnɛ mɔŋ-e , thalɔm ɔ malanɛ aŋlomar ŋɔŋ ka ȧŋbuŋ ŋɔŋ-e , ama ka kȧta kɔŋ-e ,
66014010	ɔkati a tə kȧl ba kəmun mawayn ma rabaŋ da Kuru-e , ara a po kus ka ampɔthi ŋa rabaŋ dɔŋ kəte kuluŋ ; ɔwa a tə sɔmpar kɔ rə nȧnt dɛ yi sɔlfɔ rodi ka aŋmȧleka asəm , dɛ yi ka kȧbəprȧnɛ ka kaLɔmɛ kəfɛth .
66014011	Ka akimɔ ka ansɔmpanɛ ŋaŋ kə tə ŋat rokɔm thȧnkȧŋ thəbana . Ɔwa ŋaŋ aŋa bȧtho ɔsɛm utuy tȧy yi mȧbȧlȧnɛ mɔŋ , thalɔm wuni o wuni ɔwe ba aŋlomar ŋa ȧŋes ŋɔŋ-e , ɔ ba hɛ kəfothanɛ pali gbɛs-əŋ .
66014012	Ȧŋlɔkɔ ŋi aŋe ta aŋfəm ŋa Yisɔs tə kətɔri kamuyu ka ŋaŋ , pə yi mɔ-e , ŋaŋ aŋa wop ɛyamari ya Kuru yi kȧlanɛ ka Yisɔs .
66014013	Ka i təlȧ rim kəwur ro riyana rə pa , Gbal ȧte , Aruba ŋaŋ aŋa fi ka ɔMarki kətəp ka-ake . Ya pə yi ɔYina ɔ pa , kȧmȧ aŋ fothanɛ ka mapanth maŋ ; ȧtesoma-e mȧyɔs maŋ mə tȧŋ ŋa nɛp nɛp .
66014014	Ɔwa i kəli , ka i nənk abunth ȧferȧ , ɔwa wuni ɔ yirȧ ka ȧŋbunth ŋati ɔwe bȧlȧnɛ ɔWan ka wuni , kɔ ba ȧniyɔ ŋa məbɔŋɔ ka rȧbomp rɔŋ , dɛ yi awɔrthɔ awɔŋi ka kȧta kɔŋ .
66014015	Ka umȧleka ulɔm ɔ wur ka ȧŋseth ŋa Kuru kətela rə rim rəbana ka ɔwe yirȧ ka ȧŋbunth ȧferȧ , kɔ pa , Wurɔ aŋwɔrthɔ a mu , ɔwa rɔk thɔŋ ; kotȧy-e ȧŋlɔkɔ aŋ bek tə kərɔk , pəkasifɛ karɔk ka ȧdȧru kə po yakanɛ .
66014016	Ɔwa kɔn ɔwe yirȧ ka ȧŋbunth ȧferȧ ɔ wɔŋȧ aŋwɔrthɔ ŋɔŋ ka ȧdȧru ; ka a rɔk ȧdȧru .
66014017	Ka umȧleka ulɔm ɔ wur ka ȧŋseth ŋa Kuru ro riyana , ɔwa kɔnɔ sɔ ɔ ba awɔrthɔ awɔŋi ,
66014018	ka umȧleka ulɔm ɔ wur ka ȧŋbɛsɛ ɔwe ba afɔsɔ rokɔm ka nȧnt ; kɔ pa rə rim rəbana ka ɔwe ba aŋwɔrthɔ awɔŋi-e , Wɔŋȧ aŋwɔrthɔ a mu awɔŋi , ɔwa thoŋkla mȧkomi ma nalek na ȧdȧru , kotȧy-e mȧkomi mati mə po lɔl tɛrɛŋ .
66014019	Ɔwa ɔmaleka ɔ wɔŋȧ aŋwɔrthɔ ŋɔŋ ka ȧdȧru , kɔ rɔk mȧkomi ma nalek na ȧdȧru , kɔ fitha ma ka ɔdɛr ro mə a wɛkəs mawayn ma rabaŋ da Kuru ,
66014020	ka a nas nas mȧkomi ka ɔdɛr ɔwɛkəs ro pet lɛŋkɛn , ɔwa mətir mə wur ri , mə kȧl ŋat haŋ mə bek ka ȧtarafilo ta tasoy , mə gboŋgbəli ɛmail tɛmɛ tərəŋ .
66015001	Ka i nənk ɛmisali ɛbana ɛlɔm ro riyana , ɛmisali ɛkabanɛ yȧŋ , pə yi mɔ-e amaleka tȧmthədɛrəŋ aŋa ba ɛfithina ɛləpsɔ tȧmthədɛrəŋ ; kotȧy-e ka ɛye rabȧŋ da Kuru rə lasər thɔŋ .
66015002	Ɔwa i nənk ara bȧlȧnɛ mɔ kəbaŋ ka amɛmnɛ kə kulunɛ yi nȧnt ; ka ŋaŋ aŋa po tham ɔsɛm-e , yi mȧbȧlȧnɛ mɔŋ-e , yi aŋlomar ŋɔŋ-e , dɛ yi aŋyirka ŋa ȧŋes ŋɔŋ-e , aŋ təmȧ ro bȧŋ dayɛr , kaŋ bət ɛgbulu ya Kuru .
66015003	kaŋ leŋ aŋleŋ ŋa Mosis ȧŋbɔy ŋa Kuru , dɛ yi aŋleŋ ŋa kaLɔmɛ kəfɛth , kaŋ pa , Mayɔs ma mu mə yi məbana dɛ yi məkabanɛ ɔMarki Kuru ka afɔsɔ bɛ ; asoŋ ta mu tə yi təlompi yi təteŋ , munɔ ɔBȧy ka ɛyamana .
66015004	Kanɛ te ba kənesa dɛ yi kəyikis ȧŋes a mu-e , ɔMariki-e ? Pəkasifɛ munɔ son mə yi ɔsəm ; kotȧy-e tȧbona bɛ tə tə der kəbatho mu , pəkasifɛ mȧyɔs ma mu məlompi mə po ŋaibinɛ .
66015005	Rodarəŋ kati i kəli , ka a kanthi kadare ka ȧŋseth ŋa ɔdɛr ɔsəm wa maseri ro riyana .
66015006	Ka aŋmȧleka tȧmthədɛrəŋ aŋa ba ɛfithina tȧmthədɛrəŋ aŋ wur ri , kaŋ lopra kotha kənɔfthɔ kəfera pər , ɔwa aŋ seknɛ ɛthɛbɛŋ ya məbɔŋɔ .
66015007	Ɔwa ukin ka ɛwuka akəli ŋanlɛ ɔ sɔŋ aŋmȧleka tȧmthədɛrəŋ ɛbɔl ɛ məbɔŋɔ tȧmthədɛrəŋ ɛyɛ la pay yi rabaŋ da Kuru , ɔwe yi ta thȧnkȧŋ thəbana .
66015008	Ka ȧŋseth ŋa Kuru aŋ la yi kima kəwur ka aŋyiki yi aŋfɔsɔ ŋa Kuru ; ɔwa wuni o wuni ɔ gbəli hɛ wɔŋ ka ȧŋseth ŋa Kuru haŋ ɛfithina tȧmthədɛrəŋ ya aŋmȧleka tȧmthədɛrəŋ ɛ po thas .
66016001	Ka i təlȧ rim rəbana rə wur ka ȧŋseth ŋa Kuru rə kanɛ aŋmȧleka tȧmthədɛrəŋ , Kɔnɛ nu kus rabaŋ da Kuru ka ɛbɔl tȧmthədɛrəŋ ka ȧdȧru .
66016002	Ka ɔtɔtɔkɔ ɔ kɔnɛ kɔ kus ȧŋbɔl ŋɔŋ ka ȧdȧru ; ɔwa təsam tələs tabaŋ tə wur ka aŋfəm aŋa ba aŋlomar ŋa ɔsɛm utuy tȧy , dɛ yi ka ŋaŋ aŋa bȧtho mȧbȧlȧnɛ mɔŋ .
66016003	Ka ɔmaleka ɔwe bekȧ ŋarəŋ ɔ kus ȧŋbɔl ŋɔŋ ka kȧbȧŋ ; ka kə səkɛ mɔ mȧtir ma wuni fi , ɔwa ɛyɛt ɛkəli bɛ ro bȧŋ aŋ fi .
66016004	Ka ɔmaleka ɔwe bekȧ asas ɔ kus ȧŋbɔl ŋɔŋ ka taboŋ yi ka tabath ; ɔwa tə səkɛ mətir .
66016005	Ka i təlȧ ɔmaleka ka ȧmȧnt ame ɔ pa , Munɔ yi ɔlompi ɔMarki ɔwe yi , dɛ yi ɔwe la yi , dɛ yi ɔwe ba tə kəyi , pəkasifɛ mə po thonkas yaŋ .
66016006	Ȧtesoma-e afəm aŋ po loŋ mȧtir ma aŋfəm asəm , dɛ yi Aŋnȧbi , ɔwa munɔ po sɔŋ ŋa mətir tə kəmun ; kotȧy-e aŋ yi abeki ta ti .
66016007	I təlȧ sɔ ȧrim ra ȧŋbɛsɛ rə pa , Yao , ɔMarki Kuru ka afɔsɔ bɛ , mathoŋkas ma mu mə yi məlompi rɛ təteŋ .
66016008	Ka ɔmaleka ɔwe bekȧ ŋanlɛ ɔ kus ȧŋbɔl ŋɔŋ ka aret ; kɔ selɔ kȧmȧ rə kȧl aŋfəm .
66016009	Ka a kȧl aŋfəm rə ɔfey ɔbana wati , ɔwa aŋ fɔf ɔləs kəŋamnɛ Kuru ɔwe ba afɔsɔ rokɔm ka ɛfithina ɛye , kɛrɛ aŋ thupi hɛ tə kəsɔŋ kɔ yiki .
66016010	Ɔwa ɔmaleka ɔwe bekȧ tamath ɔ kus ȧŋbɔl ŋɔŋ ka kawaŋ ka ɔsɛm utuy tȧy ; ka rȧbȧy rɔŋ rə la ȧsum . Aŋfəm aŋ ŋans tamer taŋ asabu ŋa ɔbaŋ .
66016011	kaŋ fofiya ɔKuru ka ro riyana ta ɔbaŋ , dɛ yi ta tȧsam taŋ , kɛrɛ aŋ thupi hɛ ka maləs maŋ .
66016012	Ɔwa ɔmaleka ɔwe bekȧ tamthərukin ɔ kus ȧŋbɔl ŋɔŋ ka kȧbȧŋ kəbana ȧke a tela Ufretis ; ka ȧmȧnt mati mə wosər gbet , kȧmȧ a bɛmpa roŋ ta aŋbȧy aŋa mə der kəwur rothɔrɔŋ .
66016013	Ka i nəŋk ɛyina ɛsas ɛnɔkɔ mɔ ɛtal , ɛ wur ka kȧsəŋ ka ȧŋninkinanka , ka kȧsəŋ ka ɔsɛm utuy tȧy , dɛ yi ka kȧsəŋ ka ɔnȧbi uyem .
66016014	Ɔwa aŋ yi ɛyina ya akərəfi aŋa yɔ ɛmisali , ka aŋ kɔ ka aŋbȧy ŋa ȧdȧru bɛ , tə kəthoŋkla ŋa rɔkin ta ȧrəfȧ ra ȧŋrey abana ŋa ɔKuru ka aŋfɔsɔ .
66016015	( Kəla-a , minɛ mə derȧŋ mɔ ukey . Wuni ka aruba wɔŋ ɔwe mə bumər-e , dɛ yi ɔwe mə bɛnɛ ɛlopra yɔŋ ta thani ɔ kɔth kətiŋ tal , ɔwa aŋ nənk mȧlap mɔŋ ) .
66016016	kaŋ thoŋkla ŋa ka ɔdɛr ma tela ka kəHibru , Amakɛdɔn .
66016017	Ka ɔmaleka ɔwe bekȧ tȧmthədɛrəŋ ɔ kus ȧŋbɔl ŋɔŋ ka aŋfena ; ɔwa rim rəbana rə wur ka kawaŋ ka rȧbȧy ka ȧŋseth ŋa Kuru , rə pa ye , Koko bɛ rə poŋ thɔŋ .
66016018	Kədarəŋ kati a ba ri ɔnakthinɛ , yi sim , dɛ yi sɛŋ . Ka ȧŋthɔf aŋ tən sɔbɛ , pəthasi ȧtȧ afəm aŋ sa nənk ka ȧdȧru bɛ , ma katən kati kə yi kəbana haŋ-e .
66016019	Ka kȧpet kəbana kə yeranɛ ra ɛgbap ɛsas , ɔwa tapet taŋ tǝbana tə simtha . Ka Kuru ɔ nanɛ ta kȧBabilɔn kəbana , tə kəyɔ kɔ ɔ mun ampɔthi ŋa mawayn ma rabaŋ dɔŋ rəbana , haŋ aŋ poŋ .
66016020	Ɔwa ayel o yel aŋ gbukɛ , ka tȧteŋ tə maŋknɛ sɔ .
66016021	Ka kɔm kətɔs kəbana kə fumpɔ ka aŋfəm kəwur ka kȧriyana , ɔwa kɔm o kɔm kətɔs kə lela mɔ apaŋ kɛmɛ kin , haŋ aŋfəm aŋ nal Kuru ta aŋfithina ŋa atɔs , ȧtesoma-e aŋfithina ŋati a ninis .
66017001	Ka ȧŋlɔkɔ ŋati ukin ka aŋmȧleka tȧmthədɛrəŋ aŋa ba ɛbɔl tȧmthədɛrəŋ ɔ der ro rɔmi , kɔ pa , " Der , ɔwa i ti tɔri mu aŋthoŋkas ŋa ɔbɛra urəpi ubana ɔwe yirȧ rokɔm ka ȧmȧnt məgbathi-e ,
66017002	ɔwe aŋbȧy ŋa ȧdȧru aŋ tȧŋ rə kəyɔ kərəp , ɔwe yɔ sɔ kȧmȧ aŋfəm ŋa ȧdȧru aŋ tis maber ma karəp kɔŋ .
66017003	Kɔ kera mi ro Yina ka aŋwula ; ka i nənk wuni bom ɔ rensa ka ɔsɛm ubaŋ uyim tɛrɛŋ , ɔwe la yi ames mələs kəŋamnɛ Kuru Məsaba , ɔ ba təbomp tamthǝdɛrəŋ dɛ yi ɛlɛn tɔfɔt .
66017004	Ɔwuni bom ɔwe ɔ lopra kotha kəkulər , dɛ yi kəyim tɛrɛŋ , kɔ yesinɛ məbɔŋɔ yi məsar məbaki mɔlɔ dɛ yi məlulu , ɔwa ɔ bət apɔthi ŋa məbɔŋɔ ka kȧta kɔŋ , aŋa la yi mȧpulkɛ , dɛ yi aŋnɔkɔ ŋa karəp kɔŋ .
66017005	Ɔwa a po gbal ŋes ka ȧŋbuŋ ŋɔŋ aŋa yi , MURARI , pə yi mɔ-e , KȦBABILƆN KƏBANA ƆKARA KA AŊBƐRA ARƏPI YI MȦPULKƐ MA ȦDȦRU .
66017006	Ɔwa i nənk ɔwuni bom ɔwe ɔ tis yi mȧtir ma aŋfəm ŋa Yisɔs dɛ yi mȧtir ma maseri ma Yisɔs . Ma i nənk kɔ i kabanɛ sɔbɛ ,
66017007	ka ɔmaleka ɔ pa do rɔmi , To pə som mə kabanɛ-e ? ti tɔri mu ȧŋmurari ŋa ɔwuni bom ɔwe-e , dɛ yi ŋa ɔsɛm ubaŋ ɔwe ɔ rensa , ɔwe ba təbomp tȧmthədɛrəŋ dɛ yi ɛlɛn tɔfɔt .
66017008	Ɔsɛm ubaŋ ɔwe mə po nənk ɔ la yi , kɛrɛ ɔ yi hɛ sɔ , kɛrɛ pə tiyȧ gbo ɔthan ɔ tə kȧl wur ka ȧŋbi aŋa te ba ɔthalnɛ , kəkɔnɛ ka kadinɛ ; ɔwa aŋfəm ŋa ȧdȧru aŋ tə kabanɛ , ŋa bɛ aŋa te la ba ames maŋ ka ȧkȧfȧ ka aŋesəm kȧbi ka ɔtəpɛr wa ȧdȧru , maŋ nənk ɔsɛm ubaŋ ɔwe la yi , ɔwa ɔ yi hɛ sɔ , kɛrɛ ɔ yi tə kəder .
66017009	Ta sə ba nu ɛmerȧ ɛtempi ka ȧŋpa aŋe . Tabomp tȧmthədɛrəŋ tə yi təteŋ tȧmthədɛrəŋ , ro ɔwuni bom ɔwe ɔ yirȧ .
66017010	Tə yi sɔ abȧy tȧmthədɛrəŋ ; tamath aŋ po thas , ɔwa ukin ɔ yi ras-e , kɛrɛ ɔlɔm ɔ tha der hɛ . Ma ɔ po der-e , ɔ tə won ta alɔkɔ agbut .
66017011	Ɔsɛm ubaŋ ɔwe la yi kɛrɛ ɔ yi hɛ ka-ake , kɔnɔ beka tamthərɛsas , kɛrɛ ɔ yi ukasa ka antamthədɛrəŋ , ɔwa kɔnɔ sɔ ɔ tə kɔnɛ ka kadinɛ .
66017012	Ɔwa ɛlɛn tɔfɔt ɛyɛ mə po nənk ɛ yi abȧy tɔfɔt aŋa te tha ba tabȧy taŋ , kɛrɛ aŋ tə sɔthɔ aŋfɔsɔ ŋati ta ahawa ŋin rɛ ɔsɛm ubaŋ .
66017013	Ɔwa aŋe bɛ aŋ bɔ ba ȧmerȧ ŋin , ɔwa aŋ lȧnkəli ɛfɔsɔ yi mȧmari maŋ ka ɔsɛm ubaŋ .
66017014	Aŋ tə tim kaLɔmɛ kəfɛth , kɛrɛ kaLɔmɛ kəfɛth ɔ tə tham ŋa ; kotȧy-e kɔnɔ yi ɔMarki ka amarki , dɛ yi ɔBȧy ka abȧy ; ɔwa ŋaŋ sɔ aŋa tȧŋ kɔ , aŋ tə tham dɛ yi kɔn , ȧtesoma-e aŋ yi atela , yi athith , dɛ yi abɔthi lanɛ .
66017015	Kɔ pa do rɔmi sɔ , Ȧmȧnt ama mə po nənk ro ɔbɛra urəpi ɔ yirȧ-e , mə tǝmȧ ta aŋfəm , yi ta tȧbona , dɛ yi tənt .
66017016	Ɔwa ɛlɛn tɔfɔt ɛyɛ mə po nənk , dɛ yi ɔsɛm ubaŋ , aŋ tə gbɛŋa ɔbɛra urəpi , ɔwa aŋ tə ləsər kɔ kȧmȧ ɔ yi kətiŋ tal , ɔwa aŋ tə sɔm ȧŋdɛr ŋɔŋ tɛf , aŋ tə thɔy kɔ mər rə nȧnt .
66017017	Pəkasifɛ Kuru ɔ po bot ti ka ɛmerȧ yaŋ tə kəyɔ mȧselɔ mɔŋ , maŋ ba ȧmerȧ ŋin tə kəsɔŋ tabȧy taŋ ka ɔsɛm ubaŋ haŋ ȧsim ta Kuru tə po lasər .
66017018	Ɔwa ɔwuni bom ɔwe mə po nənk ɔ yi kȧpet kəbana ȧke gbəka aŋbȧy ŋa ȧdȧru .
66018001	Kədarəŋ ka mȧtȧy ame . i nənk umȧleka ulɔm ɔ thor kəwur ro riyana , kɔ ba afɔsɔ abana ; ɔwa kawalɛ ka aŋyiki ŋɔŋ kə gbɛnthar ȧdȧru .
66018002	kɔ lak dim rəbana gbaŋkəlo , ɔ pa , Babilɔn kȧpet kəbana kə po simtha , kə po simtha , ɔwa kə po səkɛ mayira ma akərəfi dɛ yi ɔdɛr ɔmaŋknɛ wa aronsoŋ o ronsoŋ , yi ȧbȧmp o bȧmp unɔkɔ ,
66018003	pəkasifɛ tȧbona bɛ tə po mun maber ma rabaŋ da karəp kɔŋ , ka aŋbȧy ŋa ȧdȧru aŋ po yɔ kərəp dɛ yi kɔn , ɔwa anthila ŋa ȧdȧru aŋ po munaŋfa kətȧŋȧnɛ ka rayola ra katayanɛ kɔŋ .
66018004	Ka i təlȧ rim rəlɔm rə wur ro riyana , ara pa , Aŋfəm a mi , wur nu ri kȧmȧ nə te yi ayeranɛ ka ɛhakɛ yɔŋ , ɔwa kȧmȧ nə te ba ȧgbȧp ka ɛfithina yɔŋ .
66018005	kotȧy-e ɛhakɛ yɔŋ ɛ po gbompanɛ ȧmap haŋ ɛ bek ka kȧriyana-e , ɔwa Kuru ɔ po kȧlȧ ȧmerȧ ka mȧkənȧ mɔŋ .
66018006	Rȧm kɔ nu mɔ mɔ la ram nu , ɔwa kala kɔ mɔlɔ mȧrəŋ mɔ mə mȧyɔs mɔŋ mə yi . Ka ampɔthi aŋa kɔnɔ ɔ po mun-e , kȧl lasər ŋi nu kalo kalo .
66018007	Ka ɔgbȧthi ɔ la kori korinɛ rə kətayanɛ-e , kala kɔ nu anthunth ŋin ŋati ŋa athalər rɛ kəbok ; kotȧy-e ɔ pa ka ȧŋmerȧ ŋɔŋ , Minɛŋ i yi ubȧy ubɛra , i yi hɛ ubora , i gbəli hɛ nənk kəbok .
66018008	Tiyȧŋ ɛnambara yɔŋ ɛ tə bəp kɔ rə ȧrey ŋin-e , rəfi-o , kəbok-o , yi dor rəbana ; ɔwa a tə thɔy kɔ mər rə nȧnt , kotȧy-e ɔMarki Kuru ɔwe thonkas kɔ ɔ yi ɔbaki mədɛr .
66018009	Ɔwa aŋbȧy ŋa ȧdȧru aŋa po yɔ kərəp yi kɔn , dɛ yi aŋa po yi atayanɛ yi kɔn-e , aŋ tə bok-o , aŋ tə kulɔ ta atɔŋ , maŋ nənk akimɔ ka kathɔy kɔŋ .
66018010	Maŋ təmȧ ɔbɔli poŋ ta ranes ra anthalər ŋɔŋ-e , aŋ təpa , Mɔnɛ-o , mɔnɛ-o , mɔnɛ-o , kȧpet kəbana , Babilɔn kəninis ; kotȧy-e kathoŋkas ka mu kə po bek ka alɔkɔ agbut .
66018011	Ɔwa anthila ŋa ȧdȧru aŋ tə bok dɛ yi aŋ tə bosinɛ ta atɔŋ , pəkasifɛ wuni o wuni ɔ way hɛ sɔ ɛyɛt yaŋ ,
66018012	mɔ-e tothe ta məbɔŋɔ yi akala ȧferȧ-o , mȧsar məbaki mɔlɔ-o , mȧlulu-o , ȧtotha tənɔfthɔ-o , ȧtotha təkulɛr-o , tȧsəlik-o , ȧtotha təyim-o , ȧtənt tətuy sɔthɔ-o , ɛyɛt bɛ ya rȧtəŋka-o , ɛyɛt bɛ ya ȧtənt təbaki mɔlɔ-o , aŋkɛm-o , rafat-o , dɛ yi mȧsar məmɔrmɔr ;
66018013	mȧpos yi ɛyɛt ɛfɔlfɔl tətəp tətəp-o , ȧmȧro məsopa-o , ɛgboŋgbo ta kȧthɔy-o , mȧber-o , ȧmaro-o , ɛtariyɔt-o , atar-o , dɛ yi sɔ ɛŋesəm ya afəm .
66018014	Mȧkomi məfinɔ ama ɛmerȧ ɛ nu ɛ milɛ , ɛ po nɔynɛ nu , ɔwa ɛyɛt ɛ nu ɛbɔthi dɛ yi ɛthasərnɛ ɛ kɔnɛ haŋ nə gbəli hɛ sɔthɔ yi sɔ thȧnkȧŋ .
66018015	Anthila ŋa ɛyɛt ɛye aŋa po munaŋfa kətaŋ do rɔŋɔŋ-e , aŋ tə təmȧ ɔbɔli ta ranes ra anthalər ŋɔŋ , ɔwa aŋ tə bok , aŋ tə kȧl kulɔ ,
66018016	kəpa , Mɔnɛ-o , mɔnɛ-o , kȧpet kəbana kati ȧke po lopra kotha kənɔfthɔ yi kotha kəyim tɛrɛŋ-e , ȧke sa yesinɛ rə məbɔŋɔ yi məsar məbaki mɔlɔ-e , dɛ yi məlulu .
66018017	kotȧy-e rə alɔkɔ agbut rayola rəninis are rə po dinɛ . Ka ŋa bɛ aŋa ba təbil , yi aŋfəm bɛ aŋa yɔ mapanth ma təbil məgbaskɛ gbaskɛ , aŋ təmȧ ɔbɔli poŋ ,
66018018	kaŋ sel ɛrɔŋ maŋ nənk akimɔ ka kafey kɔŋ , kaŋ pa , kȧpet kəreke kə yi mɔ kȧpet kəbana ake-e ?
66018019	kaŋ lond kəbof ka tabomp taŋ , aŋ sel ɛrɔŋ rə kəkulɔ , dɛ yi kəbok , kaŋ pa , Mɔnɛ-o , mɔnɛ-o , kȧpet kəbana kati , ro pə yi ŋaŋ bɛ aŋa ba təbil ro bȧŋ aŋ munaŋfa salata rayola rɔŋ ; rə alɔkɔ agbut kə tiyȧ kəfoth fo .
66018020	Sel məbɔnɛ ta ti , munɔ kȧriyana rɛ na asəm , yi na asom , dɛ yi anȧbi ; pəkasifɛ Kuru ɔ po thonkas kəŋamnɛ kɔ ta ȧtȧ nu .
66018021	Ka umȧleka ubaki mədɛr ɔ gbasi ȧsar mɔ ȧsar ȧgbɔlȧ abana , kɔ ləm ŋi ro bȧŋ , ɔ pa , Ya a ba kǝ fitha kȧBabilɔn kȧpet kəbana kati yi ȧfɔsɔ , ɔwa a ba hɛ sɔ kənəŋk ki thȧnkȧŋ .
66018022	Ka a təlȧ hɛ sɔ do rɔmu mȧleŋ ma aŋyeli , thalɔm ŋaŋ aŋa fer ɛgbulu , ta a pa ras ŋaŋ aŋa fɛŋ tuleŋ dɛ yi təthɛma thȧnkȧŋ thəbana ; ɔwa a ba hɛ sɔ kəfir wuni o wuni ɔwe tȧrȧ rətol o rətol do rɔmu . A ba hɛ sɔ kətəlȧ ri mȧkil ma kadir hali .
66018023	ȧŋmothȧ ŋa amulɛ aŋ ba hɛ sɔ kəgbɛntha do rɔmu , ɔwa a ba hɛ sɔ kətəla ri ȧrim ra ɔruni ufath dɛ yi ɔbɛra ufath hali . Kotȧy-e anthila a mu aŋ la yi afəm abana ŋa ȧdȧru ; ɔwa ramɛn ra mu rə po tɔns təbona bɛ .
66018024	Ka a fir do rɔŋɔŋ mȧtir ma anȧbi-e , yi ȧma aŋfəm asəm , dɛ yi ŋa bɛ aŋa a po dif ka ȧdȧru .
66019001	Kədarəŋ ka mȧtȧy ame-e , i təlȧ sim təbana ta afəm agbȧthi ro riyana , kaŋ pa , Aleluya ; kəkisi , yi ayiki , dɛ yi afɔsɔ ɛ yi ka ɔMarki ɔKuru kȧsu ;
66019002	pəkasifɛ kathoŋkas kɔŋ kə yi kəlompi dɛ yi təteŋ , kotȧy-e ɔ po thonkas ɔbɛra urəpi ubana ɔwe po ləsər ȧdȧru bɛ ka karəp kɔŋ , kɔ po kala kɔ ta mȧtir ma ɛbɔy yɔŋ ama ɔ po loŋ .
66019003	kaŋ kȧl pa sɔ-e , Aleluya . Ɔwa akimɔ kɔŋ kə ŋat rokɔm thȧnkȧŋ o thȧnkȧŋ .
66019004	Ka aŋbȧki kəgba ŋanlɛ dɛ yi ɛwuka akəli ŋanlɛ aŋ sanɛ ro thɔf , kaŋ bȧtho Kuru ɔwe yirȧ ka kawaŋ ka rȧbȧy , kaŋ pa , Amina , Aleluya .
66019005	Ka rim rə wur ka kawaŋ ka rȧbȧy , rə pa , Thɔkəs nu ɔKuru kȧsu , naŋ ɛbɔy yɔŋ bɛ , aŋa nesa kɔ , aŋlɔl dɛ yi aŋbana .
66019006	Ka i təlȧ mɔ ȧsim ta runiya rəbana , dɛ yi mɔ katɔŋa ka kəthəntha , dɛ yi mɔ sɛŋ təbana , kaŋ pa , Aleluya ; pəkasifɛ ɔMarki ɔKuru kȧsu ka afɔsɔ bɛ ɔ po sɔthɔ rȧbȧy .
66019007	Maŋ yasanɛ nu rə kəsel məbɔnɛ məthasər . Ɔwa maŋ sɔŋ kɔ nu ayiki , ȧtesoma-e kanantə ka kaLɔmɛ kəfɛth kə po bek , ka ɔbɛra ufath ɔ po bɛnɛnɛ .
66019008	Ka a sɔŋ kɔ mamari tə kəlopra kotha kənɔfthɔ kəfera laf laf ; kotȧy-e akotha kəfinɔ kati kə yi mȧyɔs məlompi ma aŋfəm asəm .
66019009	kɔ kanɛ mi , Gbal ȧte , Afəm ŋa aruba ŋaŋ , aŋa a tela ka ȧmet ma kȧnȧntȧnɛ ka kȧLɔmɛ kəfɛth . Kɔ pa sɔ do rɔmi , hɔ , Ȧsim atəteŋ ta Kuru , ti ȧte .
66019010	Ka i sanɛ ka ȧtatək tɔŋ tə kəbatho kɔ , kɛrɛ ɔ pa , Te yɔ yi , minɛŋ sɔ i yi ukos mu ȧbɔy , dɛ yi ukos ka aŋwɔnt mu aŋa ba maseri ma Yisɔs . Bȧtho Kuru , kotȧy-e maseri ma Yisɔs mə yi aŋyina ŋa kanabi .
66019011	Ka i nənk kȧriyana kə kanthɛ , ɔwa kəlo , ȧsoy ȧferȧ ɔ wur , ka a tela ɔwe rensa kɔ-e , ƆBɔthi lanɛ dɛ yi utǝteŋ , ɔwa kɔnɔ mə thonkas , ɔ kȧl tim ka məlompi .
66019012	Ɛfɔr yɔŋ ɛ yi mɔ nȧnt nəmara , dɛ yi ka rȧbomp rɔŋ ɔ ba ɛniɔ ɛgbathi ; kɔ ba thɔŋ ŋes aŋa a gbal-e , kɛrɛ wuni o wuni ɔ tɛ hɛ ŋi thambe kɔn son .
66019013	kɔ lopra ruma ara a po wɔnsir mətir ; ɔwa ȧŋes ŋɔŋ nə yi ȧRim ra Kuru .
66019014	Ɔwa tobali ȧtȧ yi ro riyana tə tȧŋ kɔ ka təsoy afera , tə lopra totha tənɔfthɔ təfera laf laf .
66019015	Ɔwa agbathɔ awɔŋi aŋ wur ka kȧsəŋ kɔŋ kȧmȧ ɔ gbəli gbasi ŋi tə kəgbantha təbona . Ɔwa ɔ tə gbəka ŋa rə kətək ka rəfat ; ɔwa ɔ nas nas ɔdɛr ɔwɛkəs wa mawayn ma rabaŋ dəbana ra ɔKuru ka afɔsɔ bɛ .
66019016	Ɔwa ka ɛlopra yɔŋ dɛ yi ka aŋlənk ŋɔŋ a gbal ȧŋes aŋe , ƆBȦY KA AŊBȦY , YI ƆMARKI KA AŊMARKI .
66019017	Ka i nənk umȧleka ɔ təmȧ ka aret , ɔ tela rə rim rəbana ka ɛbȧmp bɛ aŋa fal ka aŋfena , Der nu-e , gbanɛ nu rɔkin ta aŋfantha abana ŋa Kuru ;
66019018	kȧmȧ nə di tabel ta aŋbȧy yi aŋkɛlfa , yi tabel ta aŋfəm ŋa afɔsɔ , yi ta tȧsoy , yi ta ŋaŋ aŋa rensa ŋa , dɛ yi tabel ta aŋfəm bɛ , ɔwaŋkom-o , ɔtar-o , ɔbana-o , dɛ yi ɔlɔl .
66019019	Ka i nənk ɔsɛm ubaŋ , yi aŋbȧy ŋa ȧdȧru , dɛ yi atobali taŋ , ŋa bɛ aŋ po thoŋklanɛ rɔkin tə kətim kɔn ɔwe rensa ka ȧŋsoy , dɛ yi atobali tɔŋ .
66019020	Ɔwa a gbip ɔsɛm ubaŋ , dɛ yi ɔnȧbi uyem ɔwe la yɔ mȧyɔs məkabanɛ rodi kɔŋ , pə yi mɔ-e mȧyɔs ama la tɔns ŋaŋ aŋa la sɔthɔ aŋlomar ŋa ɔsɛm ubaŋ , dɛ yi ŋaŋ aŋa la bȧtho mȧbȧlȧnɛ mɔŋ . Kaŋ fitha ŋa ŋarəŋ akəli ka ȧŋbonka ŋa nȧnt ana mara rɛ ȧsɔlfɔ .
66019021	kaŋ dif aŋlɔm aŋa tiyȧ rə aŋgbathɔ ŋa ɔwe rensa ȧŋsoy , pə yi mɔ-e aŋgbathɔ aŋa wur ka kȧsəŋ kɔŋ . Ka ɛbȧmp bɛ-e , aŋ namra yi tabel taŋ .
66020001	Ka i nənk umȧleka ɔ thor kəwur ro riyana , kɔ ba aŋsapɔ ŋa ȧŋbi aŋa te ba ɔthalnɛ , yi kɔrɛntha kəbana ka kȧta kɔŋ .
66020002	Ɔwa ɔ wop ȧŋninkinanka , ȧŋbok ubaki kati , ɔwe yi ɔkərəfi dɛ yi Sethani , kɔ tand kɔ ta təren awul ŋin .
66020003	kɔ fitha kɔ ka ȧŋbi aŋa te ba ɔthalnɛ , kɔ kantha ŋi , ɔ kȧl mathlɛ ŋi kȧmȧ ɔ te sɔ gbəli tɔns tȧbona haŋ təren awul ŋin tə poŋ ; rodarəŋ kati a tə ter kɔ ta alɔkɔ agbut .
66020004	Ka i nənk təwaŋ ta rȧbȧy , ɔwa a sɔŋ ŋaŋ aŋa yirȧ ri afɔsɔ tə kəthoŋkas ; ka i nənk ɛŋesəm ya ŋaŋ aŋa a la gbetha təbomp salata maseri ma Yisɔs yi ta ȧrim ra Kuru , pəkasifɛ aŋ la kasi tə kəbatho ɔsɛm utuy tȧy thalɔm mȧbȧlȧnɛ mɔŋ , kaŋ la pɛnsa sɔ aŋlomar ŋɔŋ ka mabuŋ maŋ , ɔwa aŋ kȧl yi akəli sɔ , kaŋ gbəka dɛ yi Kraystȧŋ təren awul ŋin .
66020005	Kayokanɛ ka aŋfi kətɔtɔkɔ ki ake . Kɛrɛ aŋfi alɔm aŋ yokanɛ hɛ haŋ təren awul ŋin tə poŋ .
66020006	Afəm aruba dɛ yi asəm ŋaŋ aŋa bəpər ka kȧyokanɛ ka aŋfi kətɔtɔkɔ ; rafi ara bekȧ mȧrəŋ rə ba hɛ afɔsɔ rokɔm ka ŋaŋ , kɛrɛ aŋ tə yi afode ŋa Kuru dɛ yi Kraystȧŋ , ɔwa aŋ tə gbəka rɛ kɔn təren awul ŋin .
66020007	Ma təren awul ŋin tə poŋ-e , a tə ter Sethani kəwur ka ɔfəndȧnɛ wɔŋ .
66020008	Ɔwa ɔ tə kɔnɛ tə kəyɛthas tȧbona ka ɛgbap yanlɛ ya ȧdȧru , pə yi mɔ-e , Kɔk yi Mekɔk , tə kəthoŋkla ŋa dɛr rɔkin tə kətim ; amɔlɔ maŋ mə yi mɔ kasənt ka kȧbȧŋ .
66020009	Ɔwa aŋ gbanthɛ ȧŋthɔf bɛ , kaŋ gbətɔ aŋkɔbɛ ŋa aŋfəm asəm , dɛ yi kȧpet kəbɔthər . Kɛrɛ nȧnt nə wur ka kȧriyana , nə thɔy ŋa .
66020010	Ka a fitha Sethani ɔwe yɛthas ŋa-e ka ȧŋbonka ŋa nȧnt dɛ yi ȧsɔlfɔ , ro ɔsɛm utuy tȧy dɛ yi ɔnȧbi uyem aŋ yi ; ɔwa a tə gbaŋar ŋa ri pali gbɛs-əŋ haŋ thȧnkȧŋ thəbana .
66020011	Rodarəŋ kati i nənk kəwaŋ ka rȧbȧy kəbana kəfera pər dɛ yi kɔn ɔwe yirȧ ri ; ɔwa ȧdȧru dɛ yi kȧriyana ɛ gbukɛ kəwur ka kȧbəprȧnɛ kɔŋ . Ɔwa dɛr rə yi hɛ sɔ ta yi .
66020012	Ka i nənk aŋfi alɔl dɛ yi abana , aŋ təmȧ rodi ka Kuru-e , ka a kanthi tafa ; ka a kanthi sɔ kafa kəlɔm ȧke yi ȧkȧfȧ ka aŋesəm . Ɔwa a thonkas aŋfi kətȧŋȧnɛ ka mȧtȧy ama a po gbal ka ȧtȧfȧ , mɔlɔ ma mȧyɔs maŋ mə yi .
66020013	Ɔwa kȧbȧŋ kəbana kə sɔŋ aŋfi aŋa yi ri , ka rəfi dɛ yi Kərəfi aŋ sɔŋ aŋfi aŋa yi ri sɔ ; ka a thonkas wuni o wuni mɔlɔ ma mȧyɔs mɔŋ mə yi .
66020014	Ka a fitha rəfi yi Kərəfi ka ȧŋbonka ŋa nȧnt . Ɔwa rafi ara bekȧ mȧrəŋ riyȧŋ .
66020015	Ɔwa wuni o wuni ɔwe te ba ȧŋes ŋɔŋ ka ȧkȧfȧ ka aŋesəm-e , a tǝ fitha kɔ ka ȧŋbonka ŋa nȧnt .
66021001	Ka i nənk kȧriyana kəfu dɛ yi ȧdȧru rəfu ; kotȧy-e ȧkȧriyana dɛ yi ȧdȧru rətɔtɔkɔ rə po thas . Ɔwa kȧbȧŋ kəbana kə yi hɛ sɔ .
66021002	Ka i nənk kȧpet kəsəm ȧke yi mɔ-e Yerusalɛm kəfu , kə thor kəwur ro riyana ka Kuru , kəbɛnɛnɛ mɔ ubɛra ufath ɔwe yesinɛ ta ɔwos kɔŋ .
66021003	Ka i təlȧ sɔ rim rəbana ara wur ka kawaŋ ka rȧbȧy , rə pa , Kəla , ɔyirȧ wa Kuru ɔ yi rɛ afəm a kəpet , ɔwa ɔ tə yirȧ kətɔŋ ka ŋaŋ-e , ɔwa aŋ tə yi aŋfəm ŋɔŋ , ka Kuru kɔn kɔnɔnɛ ɔ tə yi rɛ ŋaŋ , ɔwa ɔ tə yi ɔKuru ka ŋaŋ gbeŋ .
66021004	Ɔwa Kuru ɔ tə nasi ȧmȧntər bɛ ka ɛfɔr yaŋ . Rəfi rə ba hɛ sɔ kəyi . Ɔwa ɔnɔsinɛ-o , kəbok-o , ta a pa ras ɔbaŋ-o , ɛ ba hɛ sɔ kəyi hali . Kotȧy-e mȧtȧy mətɔtɔkɔ mə po thas .
66021005	Ɔwa kɔn ɔwe yirȧ ka kawaŋ ka rȧbȧy ɔ pa , Kəla , i təpi mȧtȧy bɛ ɔfu . Kɔ pa do rɔmi , Gbal ȧsim ȧte , kotȧy-e tə yi təteŋ dɛ yi təbɔthi lanɛ .
66021006	kɔ kanɛ mi , Tə poŋ thɔŋ lasər . Minɛ i yi Alfa dɛ yi Omeka , ɔTəpi dɛ yi ɔGbanthir ; ɔwa i ti sɔŋ ka ɔwe ba rəmun-e , ȧmȧnt ma kabath kəsəm kəyaŋkaŋ .
66021007	Ɔwe tham ɔ tə sɔthɔ mȧtȧy ame bɛ kəŋ . Ɔwa minɛŋ i ti yi ɔKuru kɔŋ-e , ɔwa kɔnɔ ɔ tə yi ɔwan kȧmi .
66021008	Kɛrɛ ŋaŋ aŋa ba rənes yi ante lanɛ , dɛ yi aŋləs-e , yi ŋaŋ aŋa dif kəsias-e , yi aŋfəm arəpi , dɛ yi anthupəs-e , yi ŋaŋ aŋa ramnɛ ɛyɛt ɛbumərnɛ , dɛ yi afəm ayem bɛ-e , aŋ tə ba ɛgbap yaŋ ka ȧŋbonka ŋa nȧnt dɛ yi salfər . Rafi ara bekȧ mȧrəŋ , riyȧŋ .
66021009	Ka ukin ka aŋmȧleka tȧmthədɛrəŋ aŋa ba ɛbɔl tȧmthədɛrəŋ ya ɛfithina tȧmthədɛrəŋ ɛləpsɔ-e , ɔ kanɛ mi hɔ , Der anɔ kȧmȧ i tɔri mu ɔbɛra ufath ɔwe yi mɔ-e ɔrani ka kaLɔmɛ kəfɛth .
66021010	kɔ kerȧ mi poŋ ro Yina ka kəteŋ kəbana kəbɔli rəkɔm , kɔ tɔri mi kȧpet kəbana kati ; Yerusalɛm kəsəm , kə thor kəwur ro riyana ka Kuru ,
66021011	kə ba aŋyiki ŋa Kuru ; ɔwa kawalɛ kɔŋ kə gbɛntha mɔ ȧsar abȧki mɔlɔ sɔbɛ-e , ȧsar mɔ ayaspa , agbəraŋ weŋkweŋk .
66021012	Ɔwa kə ba athatha abana abɔli rəkɔm , dɛ yi tədare tɔfɔt tərəŋ , ka amaleka tɔfɔt ŋarəŋ aŋ bum ri , ka a gbal ames ma ɛbɔnsɔŋ tɔfɔt yɛrəŋ ya aŋwuth ŋa Isrɛl rokɔm ka tadare .
66021013	Rothɔrɔŋ kə ba tədare təsas-e , ka kȧmɛrɔ təsas-e , ka kȧdiyɔ təsas-e , dɛ yi təsas ropil .
66021014	Ka anthatha ŋa kȧpet aŋ ba mətəmər tɔfɔt mȧrəŋ ro a gbal ames ma aŋsom tɔfɔt ŋarəŋ ŋa kaLɔmɛ kəfɛth ka Kuru .
66021015	Ka ɔwe fɔfȧnɛ mi ɔ ba kənt kəthuntha ka məbɔŋɔ tə kəthunth kȧpet , yi tadare , dɛ yi ɛthatha yati .
66021016	Ɔwa kȧpet kə ba ɛkoŋ yanlɛ ɛthənȧnɛ ; kabɔl-o , ɔwarɛ-o , mɔlɔ min . Kɔ thunth kȧpet rɛ akənt kəthunthȧ-e , ɔwa kə yi mɔ-e ɛmayl awul ŋin tɛmɛ tamath . Ka kȧbɔl yi ɔwarɛ kati ɔ yi ɔthənȧnɛ bɛ .
66021017	kɔ thunth anthatha ŋati , ɔwa aŋyirka ŋati aŋ yi ɛthuntha kɛmɛ kin təgba tərəŋ yanlɛ , kətȧŋȧnɛ ka kathuntha ka wuni kəpet ɔwe yi mɔ umȧleka .
66021018	Ka a bɛmpa anthatha ŋati rə məsar məbaki mɔlɔ mə a tela ayaspa ; ɔwa kȧpet kə yi ka məbɔŋɔ , məgbəraŋ mɔ amɛmnɛ akelkel .
66021019	Ka a yesi mȧtəmər ma anthatha yi məsar məbaki mɔlɔ məgbaskɛ gbaskɛ ; antɔtɔkɔ aŋ yi ayaspa ; aŋa bekȧ marəŋ-e , asafayir ; aŋa bekȧ məsas-e , akalsedoni ; aŋa bekȧ manlɛ , ɛmɛrald ;
66021020	aŋa bekȧ tamath-e , sardɔniks ; aŋa bekȧ tamthərukin-e , asardis ; aŋa bekȧ tamthədɛrəŋ-e , akrisolit ; aŋa bekȧ tamthərɛsas-e , abɛril ; aŋa bekȧ tamthərɛŋanlɛ-e , atopas ; aŋa bekȧ tɔfɔt-e , akrisopras ; aŋa bekȧ tɔfɔt ŋin-e , ayasinth ; aŋa bekȧ tɔfɔt marəŋ-e , amethist .
66021021	Ɔwa tadare tɔfɔt tərəŋ tə yi məlulu tɔfɔt mȧrəŋ ; kədare o kədare alulu ŋin . Ɔwa aroŋ dəbana rə kȧpet rə yi məbɔŋɔ rəmaŋ , mɔ amɛmnɛ akelkel .
66021022	Kɛrɛ i nənk hɛ aseth abȧtho ri-e , kotȧy-e ɔMarki ɔKuru ka aŋfɔsɔ bɛ dɛ yi kaLɔmɛ kəfɛth aŋ yi ȧŋseth abȧtho ŋati .
66021023	Ka kȧpet kə yema hɛ aret , thalɔm aŋof tə kəgbɛntha ri , pəkasifɛ aŋyiki ŋa Kuru aŋ gbɛnthar ki , ɔwa kaLɔmɛ kəfɛth kɔnɔ yi ȧŋmothȧ ŋati .
66021024	Ɔwa tȧbona ta aŋkisi tə kɔth ka kawalɛ kati ; ka aŋbȧy ŋa ȧdȧru aŋ kȧrȧ ri ɛyiki yaŋ , dɛ yi ɛkori kori yaŋ .
66021025	A ba hɛ kəkantha tadare ta kȧpet pali ; ɔwa rətatak rə ba hɛ kəyi ri sɔ .
66021026	Ɔwa aŋ tə kȧrȧ ri aŋyiki dɛ yi ɛkori kori ya tȧbona .
66021027	Kɛrɛ tȧy tələs tə gbəli hɛ wɔŋ di thəbana , thalɔm ɔwe yi unɔkɔ , thalɔm uyem ; kɛrɛ ŋaŋ gbo son aŋa ba ames maŋ ka ȧkȧfȧ ka aŋesəm ka kaLɔmɛ kəfɛth .
66022001	Kɔ tɔri mi kȧbȧŋ ka ȧmȧnt ma aŋesəm , mətempi yereŋ , mə wur ka kawaŋ ka rȧbȧy ra Kuru yi ka kaLɔmɛ kəfɛth ;
66022002	ɔwa kə thas ka aroŋ dəbana ra kȧpet , ka i nənk sɔ ka tamɔri tərəŋ ta kabaŋ-e , aŋənt ŋa aŋesəm ŋə yi , aŋa kom məkomi tətəp tɔfɔt tərəŋ , pə yi mɔ-e , aŋ kom ɔfu ŋof o ŋof . Ɔwa ɛbɔpər yati ɛ yi ta kadamər ka tȧbona .
66022003	Ɔwa ȧranka o raŋka aŋ yi hɛ ri sɔ ; kɛrɛ kawaŋ ka rȧbȧy ra Kuru dɛ yi ka kaLɔmɛ kəfɛth kə yi ka kȧpet , ɔwa ɛbɔy yɔŋ aŋ tə yɔna kɔ .
66022004	Ɔwa aŋ tə nənk ader rɔŋ , dɛ yi ȧŋes ŋɔŋ aŋ tə yi ka mabuŋ maŋ .
66022005	Ɔwa rȧtȧtȧk rə ba hɛ kəyi ri sɔ ; aŋ fela hɛ amotha thalɔm aret tə kəgbɛntha-e , kotȧy-e ɔMarki Kuru ɔ tə gbɛnthar ŋa ; ɔwa aŋ tə gbəka haŋ thȧnkȧŋ thəbana .
66022006	Kɔ pa do rɔmi , Ȧsim ȧte tə yi təbɔthi lanɛ yi təteŋ . Ɔwa ɔMarki ɔKuru ka Aŋnȧbi asəm , ɔ somra ɔmaleka kɔŋ tə kətɔri ɛbɔy yɔŋ mȧtȧy ama ba tə kəyeŋk der .
66022007	Ɔwa kəla , i ti der lɛmp . Ɔwe mə wop ȧsim ta kanabi ka ȧkȧfȧ ake , kɔn ɔ ba aruba .
66022008	Minɛŋ Yɔn , i təl , ka i nənk mȧtȧy ame . Ɔwa ma i po təl , dɛ yi i po nənk ma-e , i fumpɔ ka tatək ta ɔmaleka ɔwe po tɔri mi mȧtȧy ame tə kəbatho kɔ .
66022009	Kɛrɛ ɔ pa do rɔmi , Tə yɔ ti pəkasifɛ minɛ i yi ɔkos mu ubɔy , yi ɔkos ka aŋwɔnt a mu Aŋnȧbi dɛ yi ka ŋa bɛ aŋa wop ȧsim ta ȧkȧfȧ ake ; bȧtho gbo Kuru Məsaba .
66022010	Kɔ pa do rɔmi , Te mathlɛ mapa ma kaŋaibinɛ ka ȧkȧfȧ ake ; kotȧy-e ȧŋlɔkɔ aŋ po fat tə kəlasər ma .
66022011	Kɔn ɔwe yi ukənȧ-e , ta ɔ tiya ka mȧkənɛ mɔŋ thuŋ ; ɔwa kɔn ɔwe yi unɔkɔ , ta ɔ tiyȧ unɔkɔ thuŋ ; kɔn ɔwe yi ulompi , ta ɔ yi ulompi thuŋ ; ɔwa kɔn ɔwe yi usəm-e , ta o yi usəm thuŋ .
66022012	Kəla , minɛ i ti der lɛmp ; ɔwa ȧŋrȧm a mi aŋ yi yi minɛŋ tə kəram wuni o wuni mɔ mə mȧyɔs mɔŋ mə yi .
66022013	Minɛ yi Alfa dɛ yi Omeka , ɔTɔtɔkɔ yi ɔLəpsɔ , ɔTəpi yi ɔGbanthir .
66022014	Afəm aruba ŋaŋ aŋa po yak ȧsuma taŋ kȧmȧ aŋ gbəli ba mamari tə kəder ka aŋənt ŋa aŋesəm , dɛ yi kȧmȧ aŋ gbəli wɔŋ ka tadare ta kȧpet .
66022015	Ȧtesoma-e , maȧən-o , aŋmɛn-o , aŋfəm arəpi-o , aŋfəm adif-o , ŋaŋ aŋa ramnɛ ɛyɛt ɛbumərnɛ-o , dɛ yi wuni o wuni ɔwe bɔthər rəyem-o , ama ɔwe fɔf rəyem , ŋa bɛ aŋ yi rokaŋ ka kȧpet .
66022016	Minɛ Yisɔs , i po som ɔmaleka kȧmi tə kəlɔma mu mȧtȧy ame salata ɛchɔch . Minɛ yi aŋThəŋk dɛ yi ɔWan ka Debid , dɛ yi ɔKɔs kəgbɛntha kelkel ka rabəth .
66022017	ƆYina məsəm yi ɔbɛra ufath aŋ pa , Der . Ɔwa ta kɔn ɔwe təl ɔ pa , Der . Dɛ yi kɔn ɔwe ba rəmun-e , ta ɔ der . Wuni o wuni ɔwe selɔ , ta ɔ gbasi ȧmȧnt ma aŋesəm kəyaŋkaŋ .
66022018	Tə tɛntɛnɛ i maŋ wuni o wuni ɔwe təlȧ ȧsim ta kanabi ka ȧkȧfȧ ake , Bepi wuni o wuni ɔ bȧr ka ȧkɛra ake-e , Kuru ɔ tə bȧrȧ kɔ ɛnakasi ɛyɛ a po gbal ka ȧkȧfȧ ake ;
66022019	ɔwa bepi wuni o wuni ɔ gbəŋki ȧsim ta ȧkɛra ka ȧkȧfȧ ake-e , Kuru ɔ tə nɔy ȧŋni ŋɔŋ ka aŋənt ŋa aŋesəm , dɛ yi ka kȧpet kəsəm , yi ka mȧtȧy ama a po gbal ka ȧkȧfȧ ake .
66022020	Kɔn ɔwe sɔŋ məseri ta mȧtȧy ame , ɔ pa , Tə tɛntɛnɛ i ti der lɛmp . Yao , der ɔMarki Yisɔs .
66022021	Aŋboŋa ŋa ɔMarki kȧsu Yisɔs Krayst aŋ yi yi aŋsəm bɛ . Amina .
